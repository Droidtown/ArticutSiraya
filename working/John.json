["Tu nawnamu akumea ta Su ka ayakua ki Alid ta Su ka Alid ta Su kana Ta ata ayakua ki Alid tu nawnamu Nipaiimden ta mamang ki ana ka tu ausi ki ana asi nipairingay ta sasasat ka mamang ka nipairingay ra Ayakua tu ana ta kawaxan ka kawaxan kana ta ramax ki kaawlung Ka maramax ta ramax tu karumduman ka asi nimibalay ta karumduman ki ana Niakumea ta tau ka na padadingi ki Alid ka nanang tin ta ti Joannes Teni kata ta niirua tu pataixailen ka pataixeilay tin ta ramax alay ka tnaimda tnamsing alay tinian Asi ramax ta teni ra dik alay ki pataixailay tin ki ramax da Teni kana ta ramax ka dlix ka maramax imid ki kaawlung ka irua tu nai Ayakua tu nai ta teni ka nipairingay tin ta nai ka asi nikmalang tinian ta nai ra Nimukua ki ateni ka asi niabalay matararix tinian ta ateni Papinapina ta niabalay mata rarix tinian nipxan tin ta kailxan kawxalalak ki Alid neinian ka tnamsing ki nanang tin da Ka asi nipualakan na amax asi na kamuyen ki vaat asi na kamuyen ki parax ra na Alid apa Ka nikawxbaat ta Su ka niitukakua imitan ka nikita-n-ian ta kairangen tin ta kairangan ki kidi mama ki paisaten ki Rama ra matmuy ki kanadapen kamamsingan apa Mataixail ta ti Joannes tinian ka nipakulangxen tin kma Teni ta ti ata ka nikua au Teni ka siawx iauan ta nikawxuro iauan alay ka tu uro iauan akumea ta teni Ka tu katmuyen tin niaimdan eta mara ta kanadapen ka kmatunutunun ki kanadapen da Alay ka na papa ti Moses ta tatuko ra kanadapen ta kamamsingan apa na pavaftaw ta ana ti Jesus Christus Mikakua asi nikmita ta timamang ki Alid ra Alak ka paisaten ka itukua tu aiva ki Rama teni ta ni tmawawx pupanax imitan Ka ata ta pataixailen ti Joannes ru padingien ki Joden maka-Jerusalem ta tamapixik ki Leviten apa patalix tinian Timang kaw Ka nimataidungdung ta teni ka asi nirmau ka nidmungdung matai-kma-hina Asi ti iau ta ti Christus Ka nitaitalix nein tinian na mang lava ti Elias kaw kawa ka nikma ta teni asi ko ti ana Tamamataitan kaw kawa ka nimataivli ta teni Asi Anata nikma ta neni tinian Timang kaw ra alay ka pataivlien mian ki su neinian ka nimadingi imianan mang kma kaw imhuan mamado Nikma ti iau ta ingaw ki makulangax tu pulapulax da paitiktikaw pakahapuhap ta darang ki MAIRANG mama ki nipasusuen ti Esaias ka na mataitan Ka nipadingien na Fariseen ta neni Ka nitmalix tinian ka ni kma tinian ta neni Kaumang ka mawlux kaw ru asi kaw ti Christus asi ti Elias asi ki tamamataitan da Ni-mataivli neinian ta ti Joannes kma Ti iau ta mawlux ki ralum ra muripat mituko imumian ka asi mumi kalangen da Teni ta ti ana ka siawx irua iauan ka nikawawro iauan da ka asi ko tu kairangen ki kidi ki aawsasiktanay mau ta rapas ki tatapil tin Ni-mamut ta ata tu Bethabara tu arux ki Jordaen ka mauluulux ta ti Joannes tu hina Tu sasat apa ki wai ka tu awx nikitan ti Joannes ta ti Jesus ka mukua tinian ka kma Kitay ta patak ki yuko ki Alid ka tamaawmia ki varaw ki imud ki nai ra Teni ta ti ata ka nikua au siawx iauan irua ta parax ka nikawxawro iauan alay ka ituuro iauan da Ka asi ko nikmalang tinian ra tu pupanaxen pakavana tinian ki Israel alay ki ana iruato ko mawlawulux ki ralum Ka nimataixail ta ti Joannes kma nikita-n-au ta Yupan ka murarum maka-tunun mama ki padawx maili ituhalap tinian Ka asi mau kalangen ta teni ra teni ka nimadingi iauan pawlux ki ralum teni ta nikma iauan timang ta kitay mhu tkua murarim muhalap tinian ta Yupan maili apa mahalap tinian teni kata ta mawlux ki Yupan ka Dlix Matiktik Ka ti iau ta nikmita ka nimataixail ko ka Alak ki Alid ta ti ata ra Tu sasat apa ki wai ka tu awx nimila mituko ta ti Joannes ki raruha apa ki patatautauen tin Ka ru ararawen tin ti Jesusan ka mawnaunang nikma ta teni Kitay ta patak ki yuko ki Alid Ka nimilingix ta raruha ki patatautauen ki su tin ka nimauux ti Jesusan Iru ka maawvering ta ti Jesus ka ru kmita ki mauux tinian ni-kma neinian Kamang ta kiim-n-umi Neni ra nikma tinian Rabbi ka ru pahabiriviri teni ki su ki matatautaux itukakuna kaw Nikma neinian Ukuaw kmitaato Ka niukua ka nikitan nein itukuna ta teni ka nimisasaun tinian sat ki wai kana Ka tu hivatato ki sat kitian ki talay Ti Andreas ka taiapara ti Simon Petrus ta saat ki raruha ki vuat ka ni-milingix ki ata ti Joannesan ka nimaux tinian Ti ata ta nikmauro kmabalay ki taiapara tin ka dlix ka ti Simon ka nikma tinian Nitawvalay-n-ian ta ti Messias at-ato du pahabirivirien ki su ta nivulu ka ti Christus Ka nidilux tin tinian pukua ti Jesusan Ka tu ararawen ti Jesus tinian nikma Ti Simon kaw alak ti Jona ka pananangay kaw Cefas ka pahaviribirien ki su ta vatu ka ti Petrus Tu awx ki wai nimamuy ta ti Jesus thabul mukua tu Galilea ka nikabalay tin ta ti Filippus ka nikma tinian Maauxa iauan da Ka maka Bethsaida ta ti Filippus na awma ti Andreas ti Petrus Nikmabalay ta ti Filippus ti Nathanaelan ka kma tinian Nitawvalay-n-ian ta ti ana ka nisulaten ti Moses tu tatuko ki tamamataitan apa ata ta ti Jesus k-alak ti Josef ka maka Nazareth Ka nikma ta ti Nathanael tinian hmalpux kawa irua ta mamamang ka mariang maka Nazareth Nikma ta ti Filippus tinianukuaw kitay Ka nikmita ta ti Jesus ti Nathanaelan ka mukua tinian ka nimataimimia tinian Kitay dlix ta Israelit ka ausi ki sivanavanan tinian Nikma ta ti Nathanael tinian aikuan ka kmalang kaw iauan Nimataivli ta ti Jesus kma tinian Siuro ki nitatamen imhuan ti Filippus du itukua apa kaw tu ngara ki lakawungen ka kitan au kaw Nimataivli ta ti Nathanael ka kma tinian Rabbi imhu ta Alak ki Alid imhu ta maisasu ka sibavaw ki Israel Ni-mataivli ta ti Jesus nikma tinian Alay ka nipasusuen au imhuan Nikitaen au kaw tu ngara ki lakawungen  tnamsingato kaw kmitaa kaw ki masaun irang ki ata Ka nikma tinian Mising mising kun au kamu ra na kidi hnin kmita kamu ki tunun ki vulum ka nilituafen ki tamaxnau apa ki Alid ka muvavaw ka murarim apa muhalap ki Alak ki kaawlung Ka tu wai ka taturo niakumea ki uvavatuxan ki pakakitilen tu Kana ka tu Galilea ka anaen hina rarenan ti Jesus Ka na patatataam apa ta ti Jesus lam apa ki patatautauen tin paukua tu vatux ki pakakitilan Iru ka awlux ta hala ki karawmatax nikma ta rarennan ti Jesus tinian Ausiato ta neni ki hala ki karawmatax Nikma tinian ta ti Jesus Ina manga mau kaw asi apa iruato ta kidi ki talay au Ni-kma ta rarenan tin ki pairungen Kamamang ka pasusuanay tin imumian akuaawto Ka niatakuan hina ta vaang-avang ka ninim ka na vatu alay ka puraralumay na kidi ki pakakuptixen ki Joden ka sasasat ki ana pukun duruha tuturo lava ki sato ki kairangen ka Metreten Nikma ta ti Jesus neinian Pasitmuyay ta vaang-avang ka puraralumen ki ralum Ka niputbien nein ta ana tu ngataf Ka nikma neinian Hibaw hnin adaw ki sibavaw ki talax ka tamapilailaix ka niaden nein Iru ka kkaha kdiman ta sibavaw ki talax ki ralum ka nipahahalan ki karawmatax ka asi tin umxan nitaikuna ta ata ra umxan ki pairungen ka nimahib ki ralum da ana ta nitataam ki sibavaw ki talax ta parax ka vaaw Ka kma tinian Veyax ka kaawlung piuro ki hala ki karawmatax ka mariang iru ka nimusangix mit pitaawtaawx ki masaun asi mariang ra imhu nihma kaw ki mariang tu kidi hnin Nawnamu kata ki pukidien ka urinxawen ta nipamten ti Jesus tu Kana ka tu Galilea ka nipawamax pupanax ki kairangen ki kidi tin ka nitnamsing tinian ta patatautauxan tin Siawx ki ana nimurapax ta teni mukua tu Kapernaum Teni ki rarenan tin ki taiapapara tin ki patatautauxan apa tin ka asi makadalia ki wai ki pailien nein hina Ka itutamang ta uvavatuxan ki Halidaawen ka Pascha ki Joden nimabavaw ta ti Jesus mukua tu Jerusalem Ka nikabalay tin tu Kuva ki tatamden ki Alid ta pasadarima ki luang ki yuko ki padawx ki tamaviri ki malituk ka mirungato hina Ka ru nipairingay tin ta patubawrien ka taritarix nipataawimid tin ta neni pautawax tu Kuva ki tatamden ki Alid ta yuko ki luang apa ka na sasbux tin ta malituk ki tamaviri ki malituk ka nipapaawtukax tin ta tpal da Ka nikma ki tamapasadima ki padawx Hamiaw hia ta ana inay pasawkunun papaa mikaula ki talax ki paiasen ta talax ki Rama au Ka nihibalayen ki patatautauen tin ki na sasulat Aruk ki talax uhu ta nirmihal iauan Anata nimataivli ta Joden ka nikma tinian Pukidien ki mang ta pakitaen hu imianan ka kma-kaw-hina ki ringay Nimataivli ta ti Jesus ka nikma neinian Ktaw ta Talax kata ka palikuxaw mau paapit ta ana tu kidi ki tuturo ki wai Anata nikma ta Joden Mak-axpat kitian ab ki num ki tawil nipairingayen ta kuva kata ki tatamden ki Alid ka imhu palikuxaw mhu kawa paapit ta ana tu kidi ki tuturo ki wai Ra nipasusuen tin ta Talax ki vual tin Alay ki ana ru niakaha ta teni apit ki nikapatayan nihibalay ki patatautauen tin ka nipasusuen tin neinian ta ata ka nitnamsing ki na sasulat ki na su apa ka nipasusuen ti Jesus Iru ka ayakua ta teni tu Jerusalem tu Halidaawen ka uvavatuxan mabatung ta nitnamsing ki nanang tin ru kakitan nein ta pukidien tin ka nipairingay tin da Ra nimaayes tinian mamado neinian ta ti Jesus alay ka kimden tin kmalang neinian Alay apa ka asi maiaapo ta teni ka xmaila ta timamang ki kaawlung ka umadoen tin mumxa ta mamang ka iturbo ki kaawlung Ka niakumea ta tau ka na Fariseen ka ti Nikodemus ta nanang tin ka sibavaw ki Joden Teni ta niirua ka awvanan mukua ti Jesusan ka nikun tin tinian Rabbi kavana-n-ian ka tamamatautaux kaw ka nimakakua ki Alid alay ka asi palpux ta timamang pamut ki pukidien kata ka pamten hu ra du asi tu lam tinian ta Alid Nimataivli ta ti Jesus ka nikma tinian Mising mising kun au kaw Hairu asi pailaen maialak ta timamang asi kmilpux kmita ta teni ki paisasuan ki Alid Nikma ta ti Nikodemus tinian Pailpuxawlato maialak ta kaawlung mamaimang ru mamuato ta teni Mulpux kawa mupuhal muvuil ki dena tin ka pailaaw maialak Nipataivlien ti Jesus Mising mising kun au kaw Ru asi paialaken ta timamang ki ralum ki Yupan asi tin ulpuxen murbo tu paisasuan ki Alid Ka nipaialak ki vaat vaat ta ana paialak ki Yupan yupan ta ana Ina murinxaw ka nivanaen au kaw Kidiato ka pailaaw kamu maialak ta imumi ra Bavare ta vare tu mamang ka kamuyen tin ka ilingixen hu ta harimhim tin ra asi muhu umxan ka makakuna ka sakakun-a ta ana kma-hina ta maibuavual ka paialak ki Yupan Nimataivli ta ti Nikodemus kma tinian Pailpuxen pamut ta mamang kata mamaimang Nimataivli ta ti Jesus ka ni kma tinian Matatautaux kaw kawa tu Israel ka kauroen apa mhu ta ata ra Mising mising kun au kaw ka kavanan-n-ian ta pasasun-n-ian ka nikitan-n-ian ta pataixail-n-ian ka asi mumi atararixen ta pataixail-n-ian da Hairu nipasusuen au kamu ki maka-nai ka asi mumi tnamsing tnamsing-a kamu mamaimang ru pasusuen au kamu ki maka-tunun Ka asi nisabavaw satunun ta timamang dik tinian ka nimurarim maka-tunun teni ta Alak ki kaawlung ka aya-tunun Ka mama ka nipuvavawen ti Moses tu pawlapuIax ta vulay kidiato ka puvavawaw kma-hina ta Alak ki kaawlung Alay ka asi tawrumaa ta maibuvual ka tnamsing tinian ka akume-al-apa ki kawaxan ka mikakua midarinux Ka nikavaangoen kma-hina ki Alid ta nai ka nipxan tin ta Alak tin ka paisaatan alay k-asi tawrumaa ta maibuvual ka tnamsing tinian ka akume-al-apa ki kawaxan ka mikakua midarinux Nda ka asi nipadingien ki Alid ta Alak tin tu nai alay ka dungdungaw tin ta nai alay apa ka pakariangaw tin ta nai alay tinian Timang ta tnamsing tinian asi dungdungaw ra timang ta asi tnamsing kahanato hnin dmungdung alay ka asi nitnamsing tu nanang ki Alak ki Alid ka paisaaten Ka at-apa ta dungdungen ka iruato ta ramax tu nai ka nikasaunen mavaango ki kaawlung ta karumduman ki ramax alay ka mate ta na ringay nein da Ka timamang ka pamut ki kateen aasen tin ta ramax ka asi mukua tu ramax ta teni alay ka asi patimxaylato ta na ringay tin  Ra timamang ta pamut ki katiktikan ki su mukua tu ramax ta teni ki pakaamaaw ta na ringay tin alay ka nipamut tu Aliliden Siawx ki ana niirua ta ti Jesus ki patatautauauxan apa tin mukua tu purux ki Judea ka nimalanga ta teni hina lam neinian mawlawulux da Ka nimawlux apa ta ti Johannes tu Enon tu tamang ki Salim alay ka madax hina ta ralum ka niirua mukua hina ka niuluxanato ra Ka asi apa pusangaten ta ti Joannes Anata niapit ta patixtilan ki su ki patautauxan ti Joannes lam apa ki Joden alay ki pakakuptixan Ka nimukua ti Joannesan ka nikun nein tinian Rabbi teni ka na lam uhu tu arux ki Jordaan ka nipataixailen hu tinian kitay mawlulux ta teni ka muimid tinian mukua Nimataivli ta ti Joannes ka nikma-hina Asi alpuxen mara ta kaawlung ki mamang ru asi nipxan tinian maka tunun ki vulum Tamaxail kamu iauan ta imumi mamado ka nipasusuen au Asi ti iau ta ti Christus ra nipadingien ko pasiuro tinian Timang ta aku-ina ka vaaw teni ta parax ka vaaw nda diu ka parax ka vaaw ka mituko milingix tinian ta maraya ki karayan ki rix alay ki ingaw ki parax ka vaaw Anata pakatmuyenato ta karayen au kata Kidi ka tu sauna kawxirang ta teni ra lauay ko ta ti iau Teni ka makavavaw ituimid ituvavaw Teni ka makakua ki nai maka-nai ta teni ka pasusuen tin ta atu nai Teni ka maka-tunun ki vulum sibavaw ta teni ki imid Ka na kakita tin ka na ilalingix tin pataixailen tin masusu ta ana ka asi paxbalay matarix sasasat ka timamang ki pataixailen tin da Timang ta nipaxbalay matarix ki pataixailen tin niputapuyu pushut ka matiktik ki su ta Alid Nda timang ta nipadingien ki Alid pasusuen tin ta su ki Alid ka asi pxan ki Alid tinian ta Yupan tu pukakidien ripung Mavaango ta Rama ki Alak ka ni-paaimdan ta mamang pia tu rima tin Timang ta tnamsing ki Alak akumeato ki kawaxan ka mikakua midarinux Ra timang ta asi milix ki Alak asi kmita ta teni ki kawaxan ra maili misasaun tu halap tinian ta ngale ki Alid Iru ka mumxa ta Mairang ka niilingxan ki Fariseen ka masaun mabatung ta ni-papatatautauxan ta niuluxan apa ti Jesus ti Joannesan Maita ka asi nitaumadoen ti Jesus ra ki patatautauxan tin Anata nidarangen tin tu Judea ka nisalikux mukua tu Galilea Ka kidi ka tawkuay tin malidawa tu Samarien Anata niirua tu awma ki Samarien ka Sixar ta nipananangan tin tu tamang ki makultok ka na papa ti Jakob ki alak tin ka parax ka ti Josef Ka akumea hina ta na tasik ti Jacob Iru ra ka siba ta ti Jesus ki niudadarangen tin anata itutukato mirung ki tasik Ka tu hivatato ki kaanum ki talay da Ka niirua ta ina ka maka-Samarien murauralum Nikma ta ti Jesus tinian paita iauan da Ka nidmarang ta patatautauxan tin muawma ka pailaw nein ki kakanen da Anata nikma tinian ta ina ka maka-Samarien Tumimiaen hu ka Jode kaw mama-ki-mang ki paitaw mau kaw ka ina ko ka maka-Samaria Du ausi ki sawsaalen ki pungas ta Joden ki Samaritanen Nda nimataivli ta ti Jesus kma tinian Hairu kalangen hu lava ta na papa ki Alid timang apa ta teni ka masasusu imhuan Paitu ko ina kaw tumimia tinian ka pialato imhuan ki ralum ka mawax Nikma ta ina tinian Mairang ausi kaw ki atux ka malawu ta dauk nda makakuna imhuan ta ralum ka mawax Siuro kaw kawa tu kairangen ki na rama ian ka ti Jacob ka na papa tin imianan ta dauk kata ka niiten tin tu ata ki alalak tin ki laulaung apa tin Nimataivli ta ti Jesus kma tinian Timamang ta mit ki ralum ka ata milalaal apa maitu Ra timang ta mitalato ki ralum ka pxaanay mau tinian asi maitua tu ikakuan midarinux nda ralum ka pxaanay mau tinian kawxtasikalato tinian ki ralum ka lboar tu kawaxan tuan ka mikakua midarinux Nikma tinian ta ina Mairang pxay ko ki ralum kana ku asia ko milala maitu ka asi mau ukuaaw hia murauralum Nikma ta ti Jesus tinian Ukuaw tataamaw ta tbung uhu ka mukua hia Nimataivli ta ina ka nikma Ausi ko ki tbung Nikma ta ti Jesus tinian Mariang ta su uhu Ausi ko ki tbung Ka niakumea kaw rarima ki tbung ra ka akumea kaw hnin asi tbung uhu ka dlix matiktik ta su uhu kana Nikma ta ina tinian Mairang kmita ko ka tamamataitan kaw Niraipen tmamud ki na ramama ian tu vukin kata ra imumi ta kma ka tu Jerusalem ta itukuan ki raipen tmamud Nikma ta ti Jesus tinian Ina tnamsinga iauan iru-a ta kidi ki talay ka raipay mumi tmamud ta Rama asi tu vukin kata asi apa tu Jerusalem Raip kamu tmamud ta imumi ki asi mumi kavanan raip kame tmamud ta imian ki kavana-n-ian ka makakua ki Joden ta karariangan Ra irua ta kidi ki talay ka hnin anaen ta ana ka raipa tmamud ki Raraman ta tamatamud ka dlix tu Yupan tu kadlixan da Ka kiimen ki Rama ta kma-hina daip tmamud tinian Yupan ta Alid na mamang ta raip tmamud tinian daipa tmamud ta neni tu yupan tu kadilxan apa Nikma ta ina tinian Kavanaen au ka irua ta Messias ka siua ti Christus ka ru irualato ta teni ana ta xinawa banavana imianan Nikma ta ti Jesus tinian ti iau ta ti ata ka maktavax imhuan Ka niirua maivavalay ki akusu ta patatautauen tin ka murinxawato ki patatatavax tin ki ina ra asi nikma ta timamang Mang ta talirali uhu Mang lava ta pataitatavax uhu tinian Anata niataralen ki ina ta atux tin ka nidmarang mawuma matai-kma-hina ki tau  Nda ukua kitay ta tau ka nibanavana iauan imid ki na ringay au Asi kawa ti Christus ta ti ana Anata nitpapanax ki nipakaawman ta neni irua tinian Tu ptakikidi kana ninmahi ta patatautauen tin tinian kma Rabbi mavoka Ra nikma ta teni neinian Aku-kakanen ko ki kanaw mau k-asi mumi umxan Anata nimatainawnado mataitavax ki su ta patatautauan Nimad kawa ta timamang ki kanaw tin Nikma ta ti Jesus neinian Kakanaw mau ta ana ka pamtaw mau ta kamuyen ki nimadingi iauan ka paimuxaaw mau ta ringay tin Asi kamu kawa matai-kma-hina ki su Paxpat apa ta vural anata iru-a ta ayaman Kmita-ato pasusu kun au kamu ra papasawvavawa ki mata umi mararaw ki dapudap ka mapuleato tu ayamay hnin Ka timang ta maayam mara ki than ki uvavarxan ka ulden tin ki vua tu kawaxan ka mikakua midarinux alay ka masaala maray ta dmiri ki maayam Ka dilix tu ata matiktik ta su kana Pani ta dmiri pani apa ta na ayam Nipadingien au kamu paayam ki asi mumi niuman mapungas ra pani ta ni muma mapungas ka nisakakua-n-umi ki niumaan nein mapungas Ka mabatung ki Samaritanen ka maka-awma kana ta nitnamsing tinian alay ki ina ka xmail nibanavana teni iauan imud ki na ringay au Iru ka iruato tinian ta Samaritanen nitmumimia tinian ki pailiiliay tin neinian ka nimaili hina makaruha ki wai Ka siuro mabatung ta nitnamsing alay ki su tin Ka nikma ki ina Asi kame tnamsing hnin alay ki na su uhu ra ni nitnamado-n-ian milingix ka kavana-n-ian ka mising ti ata ta ti Christus ka tamapakariang ki imud ki nai Ka siawx ki ruha ki wai nidmarang hina ka nisakakua mukua tu Galilea Ka nimado xmail ti Jesus ka ausi ki luluxan ta tamamatai tu purux ti ama tin Iru ka mukua ta teni tu Galilea nipaitatalax tinian ta tau ka maka-Galilea du nikitan nein ta mamang ka na ringay tin tu Jerusalem tu wai ki uvavatuxan ka nilumad apa ta neni tu uvavatuxan Anata nisalikux ta ti Jesus mukua tu Kana tu Galilea ka nipahahalaen tin ta ralum ki hala ki karawmatax tu hina Ka akumea hina ta saat ka talalam ki maisasu ka sibavaw ka paialalamen ki alak tin ka parax tu Kapernaum Teni ru nimilix ka lumaden ti Jesus maka-Judea mukua tu Galilea nimukua tinian ka nitmumimien tin tinian ku urapaxaw tin padarikax ta alak tin ka parax ka mitaawx mixinawa ta teni Ka nikma ta ti Jesus tinian Hairu asi mumi kitan ta pukidien ki urinxawen apa ka ringay asi kamu tnamsinga Nikma tinian ta talalam ki maisasu ka sibavaw Mairang murapaxa tu uro ka asi apa mapatay ta alak au Nikma ta ti Jesus tinian Ukua mawax ta alak uhu Ka nitnamsing ta tau ki su ka pasusuen ti Jesus tinian ka niukua tin Iru ka urapaxan tin nidmumaduma tinian ta kunsia tin xmaxnaw kma Mawax ta alak uhu Anata nitmalix neinian ki kidi ki talay ki nitmilan ki malaam tin ka nikma ta neni tinian Iha tu ka papitu ki talay niusan ki aingit tinian Anata nikalangen ki rama ka dlix ki talay kana ki nipasusuen ti Jesus tinian Mawax ta alak uhu Ka nitnamsing ta teni tnamado tnatmuk apa ki talax tin Ka raruha ki na pukakidi kata nihelan ti Jesus pamut du lumadato maka-Judea mukua tu Galilea Siawx ki ana niakumea ki uvavatuxan ki Joden ka nisabavaw ta ti Jesus mukua tu Jerusalem Ka akumea hina tu Jerusalem itutuk ki ngataf ki yuko ta ayauuxan ka ralum ka siua tu su ki Hebreen Bethesda ka na rimato ki sawlan ka laf Ka nimaliku hina ta kabatungan ka irang ka maalam ka mavuta ka mapilay ka ixuilan tu amamaten ki kilikalikaay ki ralum  Ka tamaxnaw ta nimurarim tu sasasat ki kidi tu ayauxan tmivo ki ralum anata timamang ta nisiuro hina murbo ru tivoanato ta ralum nikawxdarikax ta teni mukuna ru kamamang lava ta maalam tin Ka niakumea hina saat ki vual ka maka-turo kitian ab ki kawixpa ki tawil ki nikaalamen tin Iru ka kmita ta ti Jesus tinian ka maliku ka kavanan tin ka makadaliato ki nikaalamen tin nikma tinian Mamuy kaw kawa madarikax Nimataivli tinian ta maalam Mairang ausi iauan saat ki vual ka smakikua iauan tu ayauxan ru pativoen ta ralum ka ru ukunato mau murarim ta pani siuro iauan Nikma ta ti Jesus tinian Apita angpoaw ta aapaxen hu ka munaunanga Ka madis madarikaxato ta vual kana ka niangpoen tin ta aapaxen tin munaunang Ka kidi ki paihababan ta wai kana Anata nikma ta Joden tinian ka padarikaxenato Waiato ki paihababan asi hahayen imhuan mangpo maval ki aapaxen Ni-mataivli ta teni neinian Teni ka nipadarikax iauan teni ta nikma iauan Angpoaw ta aapaxen hu munaunanga Annata nitmalix ta neni tinian Timang ta vuel kana ka nikma imhuan Angpoaw ta aapaxen hu munaunanga Ka teni ka nipadarikaxen asi mumxa ka timang ta teni Ka nimuzux dmarang ta ti Jesus alay ka ayakua hina ki makoilalaulau tu itukuan kana Siawx ki ana nikabalayen ta teni ti Jesus tu Kuva ki tatamden ki Alid ka nikma tinian Kitay nipadarikaxen kaw ina mela mavaraw ku asia kaw masaun mate ruruman Nidmarang ta vuel kana ka nixnawen tin vanavana ki Joden ka ti Jesus ta nipadarikax tinian Alay ki ana nikmudilux ta Joden ti Jesusan kmakiim ki pakapatayanay tinian alay ka paamten tin ta ana tu wai ki paihababan Ka nimataivli ta ti Jesus neinian Mapungas ta Rama au tu kidi hnin ka mapungas apa ko ti iau Alay ki ana nimakisaun kmiim ta Joden ki pakapatayanay tinian alay ka asi dik sidadan tin ta wai ki paihababan ra nikma apa ka Alid ta Raramaan tin ka dilix ka papakaulaulan tin tinian mamado ki Alid Anata nimataivli ta ti Jesus kma neinian Mising mising kun au kamu Asi pailpux ta Alak sikunung pamado papamut ki mamang ru asi tin kitan ta ana pamut ki Rama ka kamamang ka pamten tin at-apa ta pamten ki Alak Ka mavaango ta Rama ki Alak ka pakita tinian ki mamang ka pairingayen tin Ka pakitaal apa tinian ki pairingayen ka masaun irang ki ata alay ka murinxaa kamou Ka mama ka paapit pakawax ta Rama ki patay pakawax apa kma-hina ta Alak timamangan ka kamuyen tin Ka asi dmungdung timamangan ta Rama ra nipaaimden tin ta dungdungen pia ki Alak Alay ka imda ta neni lmulux ki Alak mama ki luluxen nein ki Rama Timamang ta asi lmulux ki Alak asi lmulux ki Rama ka nimadingi tinian Mising mising kun au kamu Timamang ta milingix ki su au ka tnamsing tinian ka nimadingi iauan akumea ta teni ki kawaxan ka mikakua midarinux ka asi tin ukun tu pakuavavaxan ra nisatunun ta teni tu kapatayan sakaqua tu kawaxan Mising mising kun au kamu Irua ta kidi ki talay ka anaen hnin ka milingixa ta patay ki ingaw ki Alak ki Alid ka namamang ta milingixalato mawaxa ta neni Ka mama ka aku-kawaxan ta Rama tinian mamado nipxan apa tin kma-hina ki Alak ka aku-kawaxan ta teni tinian mamado Ka nipxan tin ta kairangan ki kidi tinian tu paamten apa ki dingdingen alay ka Alak ta teni ki kaawlung Ina murinxaw ki ana nda irua ta kidi ki talay ka tnaimda milingix ki ingaw tin ta ayarbo ki ravaravak Ka mupanaa ta nimapungas ki mariang tu likuxay apit ka tu kawaxan neni apa ka nimapungas ki asi mariang tu likuxay apit ka tu pakuavavaxen Asi ko pailpux sikunung pamut ki mamang Mama ki ilingxen au dmungdung ko ka matiktik ta dingdingen au ka asi ko kmiim ki kamuyen au ra kamuyen apa ki Rama ka nimadingi iauan Hairu mataixail ko mataimimia iauan mataimado asi matiktik ta pataixailen au Akumea ki pani ka mataixail mataimimia iauan ka kavanaen au ka matiktik ta pataixailen tin mataimimia iauan Imumi ta nimadingi paukua ti Joannesan ka nipataixailen tin ki katiktikan ki su Ra ti iau asi ko tamamimia ki pataixailen ki kaawlung ra at-apa ta ka suen au alay ka pakariangaylato kamu Na awing ta teni ka milamax ka maawing ka nimamuy kamu maray asi madalia ki kidi tu ramax tin Ra akumea ko ki pataixailen ka masaun irang ka ati Joannes Ka ringi ka nipxan ki Rama iauan tu pamtay mau ki ana ringay ka paamten au mataixail mataimimia iauan ka nipadingien ko ki Rama Ka Rama ka nimadingi iauan nimataimado mataixail mataimimia iauan mikakua Asi kamu nimilingix ki ingaw tin ka asi kamu nikmita ki haway tin Ka asi maili imumian ta su tin alay ka asi kamu tnamsing tinian ka nipadingien tin Makirianga kmiim ki na sasulat ka paxdimdim kamu ki pakivalayay mumi tu ata ki kawaxan ka mikakua midarinux ana ta mataixail mataimimia iauan Ka inang kamu mukua iauan alay ka akume-a kamu ki kawaxan Asi ko tamamimia ki kairangan ki kidi tu kaawlungan Ra kalangen au kamu ka ausi kamu imumian ki kavaangoan ki Alid Iruato ko tu nanang ki Rama au ka asi kamu matarix iauan iru ra irualato ta pani ki vuel tu nanang tin mamado teni ta atarixay mumi Tna-lpux kamu tnamsing mama ki mang ka pakitavax-n-umi makimimia ki luluxan ka luluxan kana ka makadik makakua ki Alid asi mumi kiimen Ina paxdimdim ka mataivavulasa ko mataidumadum-a imumian ki Rama ki mataivavulas mataidumaduma imumian teniato ta ti Moses ka hitadux-n-umi Ka ru tnamsing kamu ti Mosesan ina kamu tnamsing iauan Ka nisulaten tin maakua iauan Iru ra asi kamu tnamsing ki na sasulat tin tnamsinga kamu mama-ki-mang ki su au Siaawx ki ana nidmarang ta ti Jesus muarux ki vaung ka tu Galilea ka vaung ki Tiberias Ka nismaladilux tinian ta makoilalaulau ka mabatung alay ka kakitan nein ta na pukakidi tin ka paamten tin ki maalam Ka nimuvukin ta ti Jesus mirung hina itu lam ki patatautauen tin Ka tu tamang ta uvavatuxan ki Halidaawen ki Joden Iru ka papasawvavaw ta ti Jesus ki mata ka kitan tin makoilalaulau ka mabatung ka mukua tinian nikma ti Filippusan Pailaw mita tumang ki paul alay ka mavoka ta neni kata Ra nipasusuen tin ta ata tu ripungen tinian ka kavanan tin mang ta ringaya tin Nimataivli ta ti Filippus tinian Ruruha kaatuxan ki lumari ki paul asi mamsinga neinian kata alay ka atitinga mara ta maibuavual neinian Saat ki patatautauen tin ka ti Andreas ka taiapara ti Simon Petrus ta nikma tinian Tu hia ta saat ka raway ka akumea ki ririma ki paul ruruha apa ki txing ra manga kata tu kabatungan ka kma-hina Ka nikma ta ti Jesus Pairungawto ta tau ka madax hina ta akax tu itukuan kana Ka nimirung ta paparax rima katununan lava ki vuel Ka niara ti Jesus ta paul ka ru nipakuvlien tin makualilid nimatatatax ki patatautauen ka patatautauen ta nimatatax neinian ka mirungato makaulaula ki na txing kma-hina ki dax mama ki kamuyen nein Iru ka mibantaw ta neni nikma ki patatautauen tin Iluda ki nipipi ka nikda alay ka asi tawrum-a ta mamang Anata niiludan nein pu-tmuy sat kitian ab ki ruha ka layan ki nipipi ki paul kana ka ririma ka na tavax ka nikda nein kman Iru ka nikmita ta tau ki na pukakidi ti Jesus nikma  Mising ti ata ta Tamamataitan kana ka irualato tu nai  Iru ka kavanan ti Jesus ka iruay nein murang bixit tinian ka papaisasuay pasibavaw ta teni nisalala sauni muvukin tu saat Ka ru madungato nitdarim ta patatautauxan tin muvaung Ka ru nimuavang nimuarux ta neni ki vaung mukua tu Kapernaum Ka marimdimato ka asi apa iruato ta ti Jesus neinian Ka nirmaruar ta vaung alay ka nibavare ta vare ka veyax Iru ka nitawavang ruha kitian ab ki rima lava ki turo lava kitian ki stadien ka na pta ki darang nikmita ta neni ti Jesusan ka munaunang hmihalap ki ralum ki vaung muhili ki avang ka nimatakut ta neni Ra nikma ta teni neinian Ti iau ina matakut Ka nimasarul ta neni puavang tinian ka madis nimuhili ta avang ki purux ka ukuaay nein Tu sasat apa ki wai ka tu aawx iru ka kmita ta makoilalaulau ka tu arux ki vaung ka ausi hina ki pani ki avang dik saasat kana ki nipaxdakinen ki patatautauxan tin ka asi nitawlam ta ti Jesus ki patatautauxan tin tawavang ra nimuayang musnax ta patatautauxan tin Ra pani ki avang ta niirua maka-Tiberias muhili ki itukuan kana ki nikan nein ta paul ru nimakuvli makualilid ta Mairang Iru ka nikmita ta makoilalaulau ka ausi hina ta ti Jesus ki patatautauxan apa tin nimuavang apa ta neni mukua tu Kapernaum ka kma kiim ti Jesusan Ka ru nimakivalay ta neni tinian tu arux ki vaung nikma tinian Rabbi niirua kaw ka mano hia Nimataivli ta ti Jesus kma neinian Mising mising kun au kamu kmakiim kamu iauan asi alay ka nikita-n-umi ta pukidien alay apa ka nikman kamu ki paul kbantaw Ina mapungas alay ki avovoken ka sanino ra alay apa ki avoken ka maili tu kawaxan ka mikakua midarinux ka pxaanay imumian ta Alak ki kaawlung ka teni kata ta niputapuyuen ki Alid Rama Anata nikma ta neni tinian Umanga kame alay ka kapungasaw mian ta papairaringaringay ki Alid Nimataivli ta ti Jesus kma neinian Ata ta pairaringaringay ki Alid ka tnamsinga kamu tinian ka nipadingien tin Anata nikma ta neni tinian  Pukidien ki mang ka paamten hu alay ka kitay mian ta ata tnamsing imhuan Mapungas kaw ki mang Nikman ta na ramu ian ki Manna tu pulax mama ki nisulaten da Nipxen tin pavok neinian ki paul ka maka vulum Anata nikma ta ti Jesus neinian Mising mising kun au kamu ra asi nipia ta ti Moses imumian ki paul ka maka vulum ra Raram-apa mau ta pia imumian ki paul ka dlix ka maka tunun ki vulum Ka paul ki Alid ta teni ka nimurarim maka tunun ki vulum ka pia ki kawaxan ki nai Anata nikma ta neni tinian Mairang paakakuay kame ki paul kata Nikma ta ti Jesus neinian Ti iau ta paul ki kawaxan timamang ta mukua iauan mikakua asi mixangaya timamang apa ta tnamsing iauan mikakua asi maitua Ra nipasusuen au kamu ka nikitan umi iauan ka asi kamu tnamsingato Kamamang ka pxan ko ki Rama muku-a iauan ka timaman ta mukua iauan asi mau sakitawaxanay ta teni Ka nimurarim ko maka tunun ki vulum asi alay ka pamtaw mau ta kamuyen au ra kamuyen apa tin ka nimadingi iauan Ata ta kamuyen ki Rama ka nimadingi iauan ka asi ko patawrumaa ki mamang ki nipxan tin iauan ra paapitay mau kana tu wai ka tu aawx At-apa ta kamuyen tin ka nimadingi iauan imid ka mararaw ki Alak tnamsing tinian akumea ki kawaxan ka mikakua midarinux ka paapitay mau ta teni tu wai ka tu aawx Ka nimimaawrmur ta Joden tinian alay ki na su tin Ti iau ta paul ka nimurarim maka-tunun ki vulum Ka nikma ta neni Asi kawa ti ata ta ti Jesus ka alak ti Josef ka kalang-n-ian ki rama ki rarenan tin Matai-mama-ki-mang ta ti ata Nimuratim ko maka-tunun ki vulum Anata nimataivli ta ti Jesus kma neinian Ina mainadonado maimaawrmurrmur Asi mulpux ta timamang mukua iauan ru asi vihiten ta teni ki Rama ka nimadingi iauan ka paapitay mau ta teni tu wai ka tu aawx Ka nisulaten tu na sasulat ki tamamataitan Ka pakuimdi ta neni matautaux ki Alid Anata imud ka nimilingix ki ata ki Rama ka nipatautauen apa ta mukua iauan Asi ka nikitan ta Rama timamang dik tinian ka nimakakua ki Alid teni ta nikmita ki Rama Mising mising kun au kamu ra timamang ta tnamsing iauan akumea ki kawaxan ka mikakua midarinux Ti iau ta paul ki kawaxan Nikman ta na ramu umi ki Manna tu pulax ka nimapatay ta neni Ata ta paul ka nimurarim maka-tunun ki vulum alay ka kmana ki ata ta timamang ka tau ka asi mapataya ta teni Ti iau ta paul kana ka mawax ka nimurarim maka-tunun ki vulum timamang ta kman ki paul kata mawaa ta teni tu ikakuan midarinux Ka paul ka pxaay mau vaat au kana ka pxaay mau alay ki kawaxan ki nai Anata nimasit ki su ta Joden matainawnado kma Ilpux mama-ki-mang pakan ta ti ata imitan ki vaat tin Nikma ta ti Jesus neinian Mising mising kun au kamu hairu asi kamu kman ki vaat ki Alak ki kaawlung ausi kamu ki kawaxan imumian Timamang ta kman ki vaat au ta mit ki amax au akumea ki kawaxan ka mikakua midarinux ka paapitaw mau ta teni tu wai ka tu aawx Ka avoken ka dlix ta vaat au it apa ka dilix ta amax au Timamang ta kman ki vaat au ta mit ki amax au itukua ta teni iauan ka itukua ap-o tinian Mama ki nipadingien ko ki Rama ka mawax ka kawaxen au alay ki Rama kma-hina timamang ta kman iauan mawaxa ta teni alay iauan Ata ta paul ka nimurarim maka-tunun ki vulum Asi mama ki nikanen ki na ramu umi ta Manna ka nimapatay ta neni timamang ta kman ki paul kata mawaxa ta teni tu ikakuan midarinux Kamamang kata nipasusuen tin tu pawisasaalan du matautaux tu Kapernaum Mabatung ki patatautauxan tin ka milingix ki ata ta nikma Matax ta su kata timang ta tnalpux ki ata milingix Iru ka umxan ti Jesus mumado tinian ka mimaawmaw alay ki ata ta patatautauxan tin nikma neinian Pasaisalakuap kawa ta ata pakate imumian Umangalato ru kmit-a kamu ki Alak ki kaawlung ka sabavaw tu niituawroen tin itukua Yupan ta pakawax sawkinino ta vaat Yupan ki kawaxan apa ta su ka pasusuen au imumian Ra akumea ki raruma imumian ka asi tnamsing Ka kavanan ti Jesus tu nawnamu na mamang ta neni ka asi tnamsing timang apa ta teni ka sivanavanaa tinian Ka nikma ta teni Alay ki ata nipasusuen au kamu ka asi mulpux ta timamang mukua iauan ru asi papapa ta ata tinian ki Rama au Tu kidi kana nidmarang maawlikux ta mabatung ka patatautauxan tin ka asi nimunaunang hmilala tu lam tinian Anata nikma ta ti Jesus ki saat kitian kana ab ki ruha Mamuy apa kawa dmarang ta imumi Nimataivli tinian ta ti Simon Petrus Mairang dmaranga kame mukoua timangan akumea kaw ki su ki kawaxan ka mikakua midarinux Ka nitnamsing kame ka nimumxa kame ka ti Christus kaw Alak ki Alid ka mawax Nimataivli ta ti Jesus neinian Asi mau kamu kawa niperi ta sasat kitian ab ki ruha ra sasat imumian ta litu Ka nipasusuen tin ta ata mataimimia ti Judasan ka ti Simon Iskarioth Ka teni ta sivanavanaalato tinian ka saasat ta teni ki saasat kitian ab ki ruha Siawx ki ana nimaunaunang ta ti Jesus tu Galilea ka inang ta teni munaunang tu Judea alay ka kmakiim ta Joden ki pakapatayay tinian Ka tu tamang ta uvavatuxan ki Joden ki Pataararatan Anata nikma tinian ta taiapapara tin Thabula hia mukua tu Judea alay ka kmital apa ta patatautauxan uhu ki ringay uhu ka paamten hu Ka asi mairingay kimamang tu dung ta timamang ka makimado apa kmiim ki pataiamaaw matimimia tinian Hairu mairingay kaw kimamang kata pakamadoa pakaamax imhuan ki nai Ka asi apa nitnamsing tinian ta taiapapara tin Anata nikma ta ti Jesus neinian Asi apa ana ta kidi au ra mikakua nitanang ta kidi umi Asi malpux mavahir imumian ta nai ra mavahir apa iauan alay ka pataixailen au ki ata ka mate ta pairaringaringay tin Nda sabavawa ta imumi mukua tu uvavatuxan kata asi apa mau ukuay tu uvavatuxan alay ka asi apa nipaftaw ta kidi au Iru ka pataikahan tin ta mamang kata neinian nimaili tu Galilea Iru ra taawkahato sabavaw ta taiapapara tin anata nisabavaw apa ta teni mukua tu uvavatuxan asi tu panax ra mama apa tu dung ra Anata nikmiim tinian ta Joden tu uvavatuxan matai-kma-hina ki su Tumang ta teni Ka madax hina ta sasaangsang ki makoilalaulau mataimimia tinian Nda nikma ta raruma mariang ta teni nikma apa ta raruma Asi ra patawrahay ta teni ki makoilalaulau Ra asi nimataiamax ta timamang mataimimia tinian alay ka katakuten nein ki Joden Iru ka tukad ta uvavatuxan nisabavaw ta ti Jesus mu-kuva ki Kuva tu tatamden ki Alid matautaux Ka nimurinxaw ta Joden matai-kma-hina ki su Mavana mama-ki-mang ta ti ata ki na sasulat ru asi ahaw nipatautauxan tinian Nimataivli ta ti Jesus kma neinian Asi aiau ta patatautauen au ra ateni apa ka nimadingi iauan Hairu mamuy ta timamang akua ki kamuyen tin kmalanga tu patatauxan kata malava ka maka Alid malava ka pataimadoen au ta ata masusu Timamang ta mataimado mataimimia tinian kmiim ki luluxan tinian mamado ra timamang ta kmiim ki luluxan tinian ka nimadingi tinian matiktik ta teni ki su ka ausi ki katukulan tinian Asi kawa na papa ti Moses ta tatuko imumian ka ausi ta timamang imumian ka milix ki tatuko Kaumang ka kiim-n-umi ki pakapatayanay iauan Nimataivli ta makoilalaulau matai-kma-hina Aku-litu kaw timang ta kmiim ki pakapatayay imhuan Nimataivli ta ti Jesus kma neinian Saasat ki ringay ta nipamt au ka muimud kamu murinxaw Alay ki ana papa ti Moses imumian ta Hiritungen pahay asi ka nimakakua ti Mosesan ra na tu Mamumu apa ka hiritung-n umi pahay tu wai ki Paihababan Hairu ka abalayen ki kaawlung ka hiritungen pahay tu wai ki paihababan ka asi aawkakirixaw ta na tatuko ti Moses mangale kawa kamu iauan ka nipatmuk au padarikax ta kaawlung tu wai ki paihababan Ina dminding kmaixkahir tu kakitan ki vlung ra dmungdunga ki dadungdungdung ka matiktik Anata nikma ta raruma ka maka Jerusalem Asi kawa ti ata ta kakiimen nein ki pakapatayay tinian Ka kitay mataidingding tumuk ki su ka asi nein pusuen ta sasasat ki su tinian Mudilixato kawa mumxa ta maisasu ka dilix ti ata ta ti Christus Ra ti ata ta kavana-n-ian ka tumang ta nipakakuan tin Iru ra irualato ta ti Christus asi mux-a ta timamang ki nipakakuan tin Anata nimakulangax ta ti Jesus tu Kuva ki tatammden ki Alid du matautaux du kma Ka kmalang kamu iauan ka kavana-n-umi ka tumang ta nipakakuaen au asi ko nisikunung mamado irua ra matiktik ta teni ki su ka nimadingi iauan ka asi mumi kalangen ta teni Ra kalangen au ta teni alay ka nimakakua ko tinian ka nimadingi ta teni iauan Anata nikmiim ta neni ki turungen tinian ra asi nipatkua ta timamang ki rima tinian alay ka asi apa iruato ta kidi ki talay tin Ka mabatung ki makoilalaulau ta nitnamsing tinian ka nikun nein Iru ka irualato ta ti Christus siuro kawa madax ki pukidien ka pairingayaw tin ki nipairingayen ti ata Nimilingix ta Fariseen ka mimaawrmur ki ata ta makoilalaulau mataimimia tinian ka nimadingi ta Fariseen ki tamapxik apa ka sibavaw ki kunsia ka turunganay nein tinian Anata nikma ta ti Jesus neinian Asi madalia ki kidi ka makoisaala ko imumian ka sakakuaa ko mukua tinian ka nimadingi iauan Kmiima kamu iauan ra asi kamu makivalaya tu ayakuaay mau asi kamu hmalpux irua Anata ni-maanawnado ki su ta Joden Sakakun-a ta ti ata ka asi mita pakivalayaw ta teni Mukuaa kawa ta teni nipapaiavuhak ka Griekken tu patautauay ki Griekken Kamang ta su kata ka nipasusuen tin Kmiima kamu iauan ra asi kamu makivalaya ka tu ayakuaay mau asi kamu hmalpuxa irua Ka tu wai ka tu aawx ka uvavatuxan ki kairangen nimituko ta ti Jesus ka pakulangaxan tin kun Timamang ta maitu muku-a iauan mit Timamang ta tnamsing iauan mama ka pasusuen ta na sasulat sasaay ki ralum ka mawax smaaya makarbo ki vuil tin Ka pasusuen tin ta ata mataimimia ki Yupan ka abalayaw nein ka tnamsing tinian Ka ausi apa ta Yupan ka dilix matiktik alay ka asi apa nipukairangen ki kidi ta ti Jesus Mabatung ki makoilalaulau ka milingux ki su kata nikma Dlix ti ata ta Tamamataitan kana Nikma ta raruma Ti ata ta ti Christus Ra nikma ta raruma Makaku-a kawa ki Galilea ta ti Christus Asi kawa kmaix-kma-hina ta na sasulat ka iru-a ta ti Christus maka-ap ti David maka-awma ki Bethlehem tu niayakuaan ti David Anata nimamawduha ta su ki makoilalaulau alay tinian Ra raruma neinian ta nimamuy tmurung tinian ra asi nipatkua ta timamang ki rima tinian Anata nisakakua ta kunsia mukua ki tamapxik ka sibavaw ki Fariseen apa neni ra ta nikma neinian Kauman ka asi kamu nimad tinian Nimataivli ta kunsia Mikakua asi nimatai-kma-hina ki su ta kaawlung mama ki vual kana Ra nimataivli neinian ta Fariseen Patawrahayenato kamu kawa ta imumi Nitnamsing kawa tinian ta timamang ki maisasu timamang lava ka na Fariseen Ra makoilalaulau kata ka asi mavana ki tatuko pakuavavaxenato Nikma ta ti Nikodemus neinian teni ka niiruato ka awvanan tinian ka saat ta teni neinian Dmungdung kawa ta tatuhko eta ki tau ru asi apa nimilingix tinian mumxa mang ta na ringay tin Nimataivli ta neni kma tinian Maka-Galilea apa kaw kawa ta imhu Makirianga kmiim ka kmita ka asi niapitato ta timamang ki na tamamataitan ka maka-Galil\u00e6a Ka nisakakua ta maibuvuavual sadadligh ki talax tin Ra nidmarang ta ti Jesus muvukin ka makavavua ki vua ka maimax Ka nisatakux du madama salikux ta teni tu Kuva ki tatamden ki Alid ka maimud ki tau ta niirua tinian iru ka mirungato nimatautaux neinian Ka nimad paukua tinian ta makusasulat ki Fariseen apa saat ki ina ka niturung tu parborboen Iru ka nipaitutukaden nein ta teni nikma tinian Tamamatautaux niturung tu ringay mamado ta ina kata ka parborboato Ka nipakusuen kame ti Moses tu tatuko ka sitaw ki na vato ta kma-hina Ra imhu mang kma kaw Ka nipasusuen nein ta ata ripung tinian alay ka akume-a ki patbarawanay nein tinian Ra nimaawsusu ta ti Jesus smulat ki kaamaws tu nai Iru ka irukua apa ta neni tmalix tinian nimaawtiktik ta teni kma neinian Timamang imumian ta ausi ki varaw piaawroa smit ki na vato tinian Ka mila nimaawsusu ta teni smulat tu nai Iru ra milingix ta neni ki ata ka ru nitununen ki vana nein ki rix nisamamala ta saat sadilux ki pani sanawnamu ki na mamumu salimulimu ki na raraway ka nipaitusaaten ta ti Jesus ki ina apa kana ka itutukadato mituko Iru ka papaawtiktik ta ti Jesus tinian ka ru asi tin kitan ta saaat ki vual dik ki ina nikma tinian Ina tumang ta neni ka aku-varaw kma imhuan asi nidmungdung ta timamang imhuan Nikma ta teni Ausi Mairang Ka nikma ta ti Jesus tinian Ti iau apa ta asi dmungdung imhuan ukuaaw ina mila mavaraw Anata nimataila ta ti Jesus ki su neinian kun Ti iau ta ramax ki nai timamang ta maawx iauan asi munaunanga tu karimdiman ra akume-a ki ramax ki kawaxan Anata nikma ta Fariseen tinian Mataixail kaw matainado imhuan asi matiktik ta pataixailen hu Nimataivli ta ti Jesus kma neinian Maita ka pataixailen au matainado iauan ra matiktik ta pataixailen au ka kavanaen au ka tumang ta nipakakuaen au tumang apa ta sakakuaay mau ra asi mavana ta imumi ka tumang ta pakakuaen au tumang apa ta sakakuaen au Imumi ta dmungdung makaibavaat ti iau asi ko dmungdung timamang Hairu ka dmungdung apa ti iau matiktik ta dungdungen au ka asi ko tu saat ra ti iau ki Rama apa ka nimadingi iauan Ka nisulaten apa tu tatuko umi ka mashut ta pataixailen ki su ki raruha ki vual Ti iau ta mataixail matainado iauan ka mataixail apa iauan ta Rama ka nimadingi iauan Anata ni kma ta neni tinian Tumang ta Raraman uhu Nimataivli ta ti Jesus Asi kamu kmalang iauan ki Raraman apa Hairu ka kmalang kamu iauan ina kamu kalang apa ki Raraman au  Nimasusu ta ti Jesus ki su kata tu hili ki vatulang ka atahahaan ki vangay ka matautaux ta teni tu Kuva ki tatamden ki Alid ka asi ni-tmurung tinian ta timamang Alay ka asi apa iruato ta kidi ki talay tin Anata nimataila ta ti Jesus ki su neinian Dmarangato ko ti iau ka kmiima kamu iauan ka mapataya kamu tu varaw umi ka tumang ta sakakuaay mau asi kamu malpux irua Anata nikma ta Joden Papismadoa kawa pakapatay tinian alay ka kun tin Tumang ta sakakuay mau asi kamu hmalpux irua Ka nikma ta teni neinian Maka-rarim kamu ta imumi maka-vavaw ko ti iau maka-nai kamu ta imumi ti iau asi ko maka-nai kata Alay ki ana nipasusuen au kamu ka mapataya kamu tu varaw umi Hairu asi kamu tnamsing ka ti iau kata mapataya kamu tu varaw umi Anata nikma ta neni tinian Imhu timang kaw Nikma ta ti Jesus neinian Teni ka na patainanawnamu au imumian Madax apa ta ina mau pasusuanay alay imumian dmungdung ra matiktik ta teni ki su ka nimadingi iauan ka kamamang ka niilingx au tinian ata ta pasusuen au ki nai Asi hnin umxan ka pasusuen tin ki Rama neinian Anata nikma ta ti Jesus neinian Iru ka puvavawalato kamu ki Alak ki kaawlung anata umxay mumi ka ti iau kata ka asi ko sikunung pamut ki mamang ra pasusuen au ta ata mama ki nipatautauxen iauan ki Raraman au Ka teni ka madingi iauan ta itulam iauan asi ko nipaitusaaten ki Rama alay ka pamt-n-au mikakua ta mamang ka kamawen tin Iru ka masusu ta teni ki mamang kata mabatung ta nitnamsing tinian Anata nikma ta ti Jesus ki Joden ka tnamsing tinian Hairu maili kamu ki su au dlix kamu ki patatautauxan au Ka mumxaa kamu ki katiktikan ki su ka pasikunungay kamu ki katiktikan ki su Nimataivli ta neni tinian Na ap kame ti Abraham ka mikakua asi kame nipukungsiaan timamang matai-mama-kaw-ki-mang Pasikunungay kamu Nimataivli ta ti Jesus neinian Mising mising kun au kamu ra Veyax ka pamut ki varaw kungsia ta teni ki varaw Ka asi maili iturinux tu talax ta kungsia ra maili apa iturinux ta Alak Hairu ka pasikunungaylato kamu ki Alak pasidlixaylato kamou pasikunung Kavanaen au ka na ap kamu ti Abraham ra kmiim kamu ki pakapatayanay iauan alay ka ausi ki itukuan imumian ta su au Masusu ko ki nikitaen au ki Raraman au imumi apa ta pamut ki nikitan umi ki raraman umi Nimataivli ta neni kma tinian Ti Abraham ta na ramu ian Nikma ta ti Jesus neinian Hairu na Alalak kamu ti Abraham ina kamu akua pamut ki na ringay ti Abraham Hnin da kmiim kamu ki pakapatayay iauan ka vuel ka nimasusu imumian ki katiktikan ki su ka niilingx au ki Alid Asi nipamut ki ata ta ti Abraham Imumi ra ta pamut ki na ringay ki raraman umi Anata nikma ta neni tInian Asi kame nipaialaken tu kaveyungan akumea kame saasat ki Rama ka Alid Anata nikma ta ti Jesus neinian Hairu Raraman umi ta Alid ina kamu kavaango iauan ka nipakarboen au ki Alid mupanax Ka asi ko sikununato irua ra teni ta nimadingi iauan Kaumang ka asi kamu kmalang ki ingaw au Alayato ka asi kamu tnalpux milingix ki su au Emumi ra nimakakua ki rama ki Litu ka mamuy kamu pamut ki kamuyen ki raraman umi Na tamalpux ki kaawlung maka-nawnamu ta teni ka asi niitukakua tu katiktikan ki su alay ka ausi tinian ki katiktikan ki su Iru mataiharang ta teni masusu ki taikua tinian alay ka tamasihaharang ta teni ki rama apa ki sihaharangen kanna Ra ti iau alay ka pasuen au ta katiktikan ki su asi mumi tnamsingen Timang imumian ta tmunub iauan ki varaw hairu ka pasusuen au ta katiktikan ki su kaumang ka asi kamu tnamsing iauan Timamang ta makakua ki Alid milingix ki na su ki Alid alay ki ana asi mumi ilingxen alay ka asi kamu makakuaato ki Alid Anata nimataivli ta Joden kma tinian Asi kame kawa mariang ki su ka Samaritaen kaw ka aku-litu kaw Nimataivli ta ti Jesus Ausi ki litu iauan ra lmulux ko ki Raraman au imumi ta mupax ki luluxan murung iauan Ra asi ko kmiim ki luluxan iauan akumea ki kmiim ka dmungdunnga Mising mising kun au kamu Hairu hmaalato ta timamang ki su au asi kmitaa ki kapatayan tu ikakuan midarinux Anata nikma ta Joden tinian Hnin kavana-n-ian ka aku-litu kaw Nimapatay ta ti Abraham ki na tamamataitan apa ka matai-kma-a-kawa-hina ki su Hairu hmaalato ta timamang ki su au asi kdimana ki kapatayan tu ikakuan midarinux Siuro kaw kawa tu vavaw ki kidi ki na ramu ian ka ti Abraham ka nimapatayato ka nimapatay apa ta na mataitan paxkuaen hu timangan paxmado imhuan Nimataivli ta ti Jesus Hairu pumado ko puvavaw ki kidi iauan sawkinanino ta kairangen ki kidi au ra ti Ama apa mau ta puvavaw ki kidi iauan teni ka Alid ian kun umi Ka asi kamu kmalang tinian ra kalangen au ta teni hairu kma ko asi mau kalangen ta teni mamalato ko imumian ka tamasihaharang ra kalangen au ta teni ka hma ko ki su tin Ti Abraham ka na ramamu-n-umi nimapangaw ki tatbatban ki muy ka kitaay tin ta wai au ka nikitan tin ta ata ka nimarayato ra Anata nikma ta Joden tinian Ausi apa kaw ki rima kitian ki tawil ka nikitaen hu kawa ta ti Abraham Nikma ta ti Jesus neinian Mising mising kun au kamu ra Siuro ka akumea ta ti Abraham akumea ko ti iau Anata ni-ara nein ta vato ki sitanay tinian Ra nisuivung ta ti Jesus samamala tu Kuva ki tatamden ki Alid ka nitmukad neinian maliawrax kma-hina Iru ka maliawrax nikmita ki saat ki vuel ka mavuta ki na tanai tu pairaweien Ka nitmalix tinian ta patatautauxan tin kma Rabbi timang ta puvaraw ti ata kawa ki taialak kawa tinian ka nipaivutaan maialak ta teni Nimataivli ta ti Jesus Asi nipuvaraw ta ti ata asi ki taialak tinian ra nipamtenato ta ata ka pakaamaaw pakakua tinian ta pairingayay ki Alid Kidiato ka kapungasaw mau ta ringay tin ka nimadingi iauan ru akume-apa ta wai iruaa ta awvan ka asi malpuxa mapungas ta timamang Ru ayakua ap-o tu nai ramax ko ki nai Iru ka nimataikaha ki ata nipangarayen tin tu nai silutalutak ki na ngarei ka nihmaik ki lutak kana tu mata ki mavuta  Ka nikun tin tinian Ukukua madiupa imhuan tu ayawxan ki Silo\u00eb ka pataitununen ki su nipadingien Ka niukun tin madiup tinian ka iruaato ka kmitato Anata kahalahalawan neni apa ka nikmita tinian kalahay ka mavuta apa ta nikma Asi kawa teni ta nimiraung kana tmumimia ki ataay ki harum Nikma ta raruma Teni kana raruma apa Mahawway tinian Nikma ta teni Ti iau kata Anata nikma ta neni tini Niparkilaten kaw mama-ki-mang ki mata Nimataivili ta teni kma Vuel kana ka pananangen Jesus ta nisilutalutak ki na ngaray hmaik ki mata au ka kun tin iauan Ukua tu ayawxan ki Siloe madiup imhuan Ka nimukua ko madiup iauan ka kmitato ko Anata nikma ta neni tinian tumang ta teni kana Nikma ta teni Asi mau umxanato Ka niad nein paukua tinian ki Fariseen tinian kana ka nimavuta kalahay Ka na waiato ki paihababan ru nisilutalutak ta ti Jesus ki na ngaray parkilat ki mata tin Anata ni tmawkala apa tmalix tinian ta Fariseen mama-ki-mang ka kitanato tin Nikma ta teni neinian Nihaiken tyn ta lutak tu mata au ka nimadiup ko iauan kakmitato ko Anata nikma ta raruma ki Fariseen Asi nimakakua ki Alid ta vuel kana alay ka asi tin ilixen ta wai ki Paihababan Nikma ta raruma Palpux mama-ki-mang ta tau ka tamakavaraw pamut ki pukidien ka kma-hina Ka mamawduhato ta su nein Nimataila ta neni ki nimavuta Imhu matai-mang kaw alay tinian ka niparkilaten tin ta mata uhu Nikma ta teni Tamamataitan ta ti ana Anata asi nitnamsing ta Joden tinian ka nimavuta ta teni kalahay ka kmitaato hnin tu kidi apa kana ki nitataam nein ta taialak tinian ka kmitaato Ka nitmalix ta neni kma neinian Alak umi kawa ta ti ata ka nipaivutaan maialak kun umi Mama-ki-mang ka kmitato hnin Nimataivli ta taialalak tinian kma neinian Kavana-n-ian ka alak ian ta ti ata ka nipaivutaan apa maialak Ra mama-ki-mang ka kmitaato hnin asi mian kavanan timang lava ta niparkilat ki mata tin asi mian umxan kawxkahaato ta teni kawmxa tmawkimadoa tmalix tinian sikununga ta teni pupanax ki su Nimatai-kma-hina ta taialak tinian alay ki katakuten nein ki Joden Nda nimataikaha mataisal mataipuk ki su ta Joden hairu ka mataiamaalato ta timamang ka ti Christus ta ti ana ka padarangay ta teni tu pawisasalan Alei ki ana nikma ta taialak tinian Kawxkahaato ta teni kawmxa tmawkimadoa tinian tmalix Anata nimakukararuha ta neni tmataam ki vuel kana ka nimavuta kalahay ka kma tinian Pxayto ki Alid ta luluxan kavana-n-ian ka tamakavaraw ta vuel kana Ka nimataivli ta teni kma Malava ka tamakavaraw ta teni asi mau kavanan saasat ta kavanaen au ka na mavuta ko kalahay ka kmitato ko hnin Ka nimataila ta neni tinian Niumamang ta teni imhuan niparkilaten tin mama-ki-mang ta mata uhu Nimataivli ta teni Pataikahanato mau kamu masusu ka asi kamu nimilingix mang ta kamuy-n-umi tnalala milingix Mamuy kamu kawa kawxraraway ka patatautauay tin ta imumi apa Anata nimataisamuk ta neni ki su tinian kma Imhu ta patatautauxan tin ra imian ta na patatautaux ti Moses Kavana-n-ian ka nipasusuen ki Alid ti Mosesan ta ti ata asi mian kavanan tumang ka nipakakuan tin Nimataivli ta vuel kana kma neinian Ata ta urinxaw-en ka asi mumi kavanan ka tumang ta nipakakuan tin iru apa kana ka niparkilat tin ta mata au Ka kavanan eta ka asi tnavalay ta Alid ki tamakavaraw ra timamang ta tamatamud ki Alid akua apa ki kamuyen tin teni ta tnavalayen tin Tu imid ki idarinuxan asi niilinxen ka niparkilat ta timamang ki mata ki nipaivutaan maialak Hairu asi nimakakua ki Alid ta ti ana asi pailpuxa pamut ki mamang Nimataivli ta neni kma tinian Nipaitmuk kaw maialak tu varaw ta imhu ka matautaux kaw imianan Ka nipadarang ta neni paumala tinian Nimilingix ta ti Jesus ka nipadarang nein paumala tinian iru ka kabalayen tin ta teni nikma tinian Tnamsing kaw kawa ki Alak ki Alid Nimataivli ta teni kma Timang ta teni Mairang alay ka tnamsingaw mau tinian Nikma ta ti Jesus tinian Ka nikitaen hu ta teni ka teni ka maxtavax imhuan teni ta ti ata Nikma ta teni Tnamsing ko Mairang ka niraip ta teni tinian Ka nikma ta ti Jesus Iruato ko tu nai kata alay ki dungdungen ka kmitaa ta neni ka asi apa kmita ka mavutaalato ta neni ka kmita Nimilingix ki ata ta raruma ki Fariseen ka ayakua tinian ka nikma ta neni tinian Mavuta apa kame kawa ta imian Nikma ta ti Jesus neinian Hairu mavuta kamu ina kamu ausi ki varaw ra hnin kmita kame kun umi alay ki ana maili ta varaw umi Mising mising kun au kamu Timamang ta asi tawkua tu ngataf sararbo tu arax ki yoko ra makdahay makdakin tu pani tamahausung ta teni ki tamariux apa Ra timamang ta sararbo tu ngataf tamakading ta teni ki yoko Teni ta aawlifen ki suaayam ki ngataf ka milingix ta yoko ki ingaw tin ka pakuvuavualen tin ki nanang tmataam ta yoko tin tu diluxay neinian Iru ka nipumalaen tin ta yoko tin mudadarang siuro neinian ka maawawx tinian ta yoko alay ka kalangen nein ta ingaw tin Asi maawxa ta neni maravay ki pani ra ilputal apa tinian alay ka asi nein kalangen ta ingaw ki pani Pamikaulaulan kata nipasusuen ti Jesus neinian ra asi nein umxan mang ta na su tin neinian Anata ni-mataila ta ti Jesus neinian Mising mising kun au kamu ra ti iau ta ngataf ki yoko Maimid ta na mamang ka nisiuro irua iauan tamahauzung ta neni ki tamariux apa ra asi nimilingix ta yoko neinian Ti iau ta ngataf hairu timamang ta tawkua iauan sararbo Kadingawlato ta teni pakariang ka sararboa samamala ka makivalaya ki aawfen Asi mukua ta tamahauzung dik ka hauzungay tin lupux pidada Iruato ko ti iau alay ka akume-a ta neni ki kawaxan ki kahuvaran apa Ti iau ta tamakading ka mariang Tamakading ka mariang pukakua ki kawaxan tin publi ki yoko Ra muvarux ki dawx ka asi tamakading ka asi tai-yoko iru kmita ki iruan ki tamamakakan ki yoko darangen tin ta yoko ka ilputen tin da ka miakub ta tamamakakan papavavuhak ki yoko Ka ilput ta muvarux ki dawx alay ka uvarxan tin ta dawx ka asi tin ilixen ta yoko Ti iau ta tamakading ka mariang ka kmalang ko ki aiau ka kalang-n-ap-o ki aiau Mama ka kalangen ko ki Rama kma-hina kmalang ap-o ti Ramaan ka pukakua ko ki kawaxan au pawbli ki yoko Akume-ap-o ki yoko ka pani ka asi na arax kata adayl apa mau ta ana ka milingixa ki ingaw au ka saasatalato kana ka yuaxan sasatal apa ki Tama kading Alay ki ana kavaangoen ko ki Rama ka pukakua ko ki kawaxan au tu alikuxay mau mara ki ata Asi maawmia ki ata ta timamang iauan ra sikunung ko ki ata pukua aku-lix ko tu pukuan ki ata aku-ilx-ap-o tu alikuxan ki ata Su kata ki na pakusasu niara au ti Raman Anata mamawduhaato mila ta su ki Joden alay ki su kata Ka mabatung neinian ta nikma Aku-litu tinian ka sadarman apa ki rix mang ka milingix kamu tinian Nikma ta raruma Asi su kana ki ual lituen ilpux kawa ta litu parkilat ki mavuta Ka waiato ki uvavatuxan ki nipaivaawen ki Kuva ki tatamden tu Jerusalem ka kidiato ki amixan Ka nimunaunang ta ti Jesus tu Kuva ki tatamden ki Alid tu duma ki talax ki tatamden ti Salomon Anata ni-uritung-en ta teni ki Joden kma tinian Makamang makadalia ka parkawaw mhu ta vati ian Hairu ti Christus kaw pupanai kame bana Nimataivli ta ti Jesus neinian Pataikahanato mau kamu ra asi kamu tnamsing Ringay kana ka pamten au tu nanang ki Rama au anata xmail iauan Ra imumi ta asi tnamsing alay ka asi kamu yoko au mama ki nipasusuen au imumian Milingix ta yoko au ki ingaw au ka kmalang ko neinian ka maawx ta neni iauan Ka pxaen au neinian ta kawaxan ka mikakua midarinux ka asi tawrumaa ta neni tu ikakuan midarinux ka asi bihita ta timamang hmimurang neinian tu rima au Rama au ka nipia neinian iauan ta siuro malix ki imud ka asi hmilpux ta timamang hmimurang neinian tu rima ki Rama au Ti iau ki Rama apa saasat kame Anata nidmawx ta Joden mila ki vato ka sitanay tinian Nimataivli ta ti Jesus neinian Madax ki ringay ka mariang ta na pakakita au imumian ki Rama au alay ki ringay ka mang ta sitay mumi ki vato iauan Nimataivli tinian ta Joden kma Asi kame smita ki vato imhuan alay ki ringay ka mariang ra alay apa ki baxen alay ka kaawlung kaw ta imhu pumado kaw pu-Alid imhuan Nimataivli ta ti Jesus neinian Asi kawa nisasulaten tu tatuko umi Nipasusuen au ka alialid kamu Hairu Alid kma ta tatuko neinian ka nipupanaen ta su ki Alid ra asi aawlpuxen maawkakirix ta na sasulat Matai-kma-hina kamu iauan ka nipasani ki Rama pasitukad madingi tu nai barux kaw ki Alid alay ka nipasusuen au Alak ko ki Alid Hairu asi ko pamut ki pairaringay ki Rama au ina tnamsing iauan Hairu ra pamten au ta ana ru asi kamu tnamsing iauan anata tnamsing apa ki ringay alay ka kmalanga kamu ka tnamsinga kamu ka itukua ta Rama iauan ka itukua ap-o tinian Anata ni-kiim nein mila ki turunganay tinian ra nisatatawax ta teni ki rima nein Ka nisalikux muarux ki Jordaan tu itukuan ka niawluxan siuro ti Joannes ka nipaililien tin hina Ka mabatung ta niirua tinian kma Asi nipamut ta ti Joannes ki pukidien ra kamamang ka nipataimimien ti Joannes tinian maimud matiktik kana Ka mabatung ta nitnamsing hina tinian Ka aku-vual ka saasat ka maalam ka ti Lazarus ta nanang tin ka maka-Bethania ka na awma ti Maria ki taiapar-apa tin ka ti Martha Ti Maria teni ta ti ana ka nismalaimax ki imax ki Mairirang ka nirikax ki rapal tin ki vukux tin ka niaha tin ka ti Lazarus ta maalam Anata nimadingi ta niaha tin paukua tinian kma Mairang teni ka kavaangoen hu ta maalam Iru ka milingix ki ata ta ti Jesus nikma Asi tu kapatayay tin ta malam kata ra tu puvavaway ki kidi ki Alid alay ka puvavaway ki ata ki kidi ta Alak ki Alid Nda kavaangoen ti Jesus ta ti Marta ki taiapara apa tin ta ti Lazarus ki ruma Iru ra nimilingix ta teni ka maalam ta teni ni-maili apa makaruha ki wai tu itukuan ka ayakuan tin Siaawx ki ana nimasusu ki patatautauxan tin Salikuxay ta mukua tu Judea Nikma ta patatautauxan tinian Rabbi asi apa madalia ka nikmiim ta Joden ki sitanay ki vato imhuan ka salikuxa kaw mukua hina Nimataivli ta ti Jesus Asi kawa sat kitian ab ki ruha ta talay ki sasat ki wai Hairu munaunang ta timamang du aku-wai asi hmalix dawraw ta teni alay ka kitan tin ta ramax ki nai kata Iru ra munaunang ta timamang du awvanan hmali-dawraw ta teni alay ka ausi ki ramax tinian Ata ta nipasusuen tin siaawx ki ana nikma ta teni neinian miairup ta ti Lazarus ka riu eta ra mukua ko tinian ki papatimawaxay mau tu iirpan tin Anata ni kma ta patatautauxan tin Mairang hairu miairip ta teni kawxdarikaxalato Ra ti Jesus ta nimasusu ki nikapatayan tin ra nipaxdimdimen nein ka pasusuen tin ki iairup ka irpen Anata nimataitumtum ta ti Jesus neinian Nimapatayato ta ti Lazarus Ka maray ko alay imumian ka asi ko niayakua hina alay ka tnamsingay mumi nda mukua eta tinian Ti Thomas ka Didymus ta siua tin nikma ki patatautauxan ka lam tin Mukua apa ta imita alay ka pispara kita tinian mapatay  Iru ka iruato ta ti Jesus nikabalay tin ka makaxpat ki wai ka ayaravakato ta teni Ka Bethania ta itutamang ki Jerusalem sat kitian lava ab ki rima ki stadien ki na kadadalia hina Ka mabatung ki Joden ta iruato ti Marthaan ti Mariaan tu pakahaniapay neinian alay ki niaha nein Anata ti Martha iru ka milingix ki iruan ti Jesus nidmumaduma ta teni tinian ra ti Maria ta nitaararung tu talax da Anata nikma ta ti Martha ti Jesusan Mairang hairu na anaen kaw hia ina asi kapatay ta niaha au Ra kavanaen au hnin kamamang ka tumimiaw muhu ki Alid ka piaa ki ata ta Alid imhuan Nikma ta ti Jesus tinian Likuxa apit ta niaha uhu Nikma ta ti Martha tinian Kavanaen au ka likuxa ta teni tu likuxan apit tu wai ka tu aawx Nikma ta ti Jesus tinian Ti iau ta likuxan apit ki kawaxan apa timamang ta tnamsing iauan mawaxa ta teni maita ru piskahaato Vayax apa ka mawax ka tnamsing iauan asi mapataya tu ikakuan midarinux Tnamsing kaw kawa ki ata Nikma ta teni tinian Hahay Mairang tnamsing ko ka ti Christus kaw ka Alak ki Alid ka irualato tu \u043fa\u0456 Iru ka pataikahan tin ta ata nidmarang ta teni ka nimakuuzung tmataam ti Mariaan ka taiapara tin kma Anaen ta Tamamatautaux tmataam ta teni imhuan Teni ru milingix ki ata madis apit ka nidmumaduma tinian Ka asi apa mawawmato ta ti Jesus ra ayakua apa tu nipawaklan ti Martha tinian Ka Joden kana ka ayalam tin tu talax pakahaniap tinian iru ka kmita ta neni ti Mariaan ka disen tin apit samamala nimaawx ta neni tinian kma Sakakua ta teni tu ravak alay ka tmangitangia hina Anata ti Maria iru ka mukuato ti Jesusan ka ru kitan tin tinian nisaixakub tu rapal tin kma tinian Mairang hairu na anaen kaw hia ina asi kapatay ta niaha au Iru ka kmita ta ti Jesus tinian ka tmangitangi ta teni ka tmangitangi apa ta Joden ka tulam tinian nibakan ki rix ka niumado mutkaw Nikma apa Nimatakuna kamu tinian Nikma ta neni tinian Mairang mukua kitayto Nitmangitangi ta ti Jesus Anata nikma ta Joden Kitay mama-ki-mang ka kavaangoen tin tinian Ka nikma ta raruma neinian asi nipailpux kawa pamut ta teni ka niparkilat ki mata ki mavuta ka asi paimamaramaxen ta ti ata Iru ka niilan ibak ki rix ta ti Jesus ni-sakakua tu ravak ka karifvikif ta ana ka niatahalapen ki vato Nikma ta ti Jesus Hamiaw ta vato Ti Martha ka niaha ki nimapatay ta nikma tinian Mairang milalangsoato hnin alay ka makaxpat ki wai ki nikikuan tin tu hina Nikma ta ti Jesus tinian Asi mau kaw kawa nipasusuen Ru tnamsing kaw ka kmit-a kaw ki kairangan ki kidi ki Alid Anata nihamian nein ta vato kikuan ki patay Ka nipapasuvavaw ta ti Jesus ki mata kma Rama lulux-n-au kaw ki nitnavalay hu iauan Ka kavanaen au ka mikakua kaw milingix iauan ra alay ki makoilalaulau ka itu-ritung mituko nipasusuen au ki ata alay ka tnamsinga ta neni ka nipadingien hu iauan Iru ka mataikaha ki ata nimakolangax ta teni ki ingaw ka irang Lazarus mupanaa Ka nimupanax ta nimapatay ka niavut tu rima tu rapal ki na avut ka nitupu ta vlung tin ki na tatupu ki mula Nikma ta ti Jesus neinian Aawnaaftay tinian ka padaranga tinian Anata mabatung ki Joden ka iruato ti Mariaan ka nimararaw ki pairingaringay ti Jesus nitnamsing tinian Ra nidmarang ta raruma neinian mukua ki Fariseen bana neinian ki na ringay ti Jesus Anata nipapawakipukipu ta tamapxik ka sibavaw ki Fariseen apa ki paisasaalan ka kun nein Umanga kita Ka madax ki pukidien ka pamten ki vuel kata Hairu paikakua kita kma-hina tinian tnaimda ta neni tnamsing tinian ka iru-a ta Romainen maril ki itukuan eta ki tau apa Ka saat neinian ti Kajafas ka dadilo ka sibavaw tu tawil kana ta nikma neinian Asi kamu mumxa ki mamang Ka asi kamu paxbalay ka marianga imit-an ka mapataya ta saasat ki vual mivli ki tau alay ka asi tawtmuka tawruma ta tau Ka asi tin kata nipataimado ra alay ka dadilo ka sibavaw tu tawil kana nipataitan tin ka mapataya ta ti Jesus mivli ki tau Ka asi dik mivli ki tau kana ra alay apa ka uldaw tin ta nipapaiavoak ka alalak ki Alid Anata na kidi ki wai kana nipapakipu ta neni ki su ki pakapatayanay tinian Anata asi nimunaunang ta ti Jesus hmitamawx tu panax ki Joden ra ni-dmarang apa hina mukua tu purux ka tu hili ki pawlax tu awma ka pananangen Efraim ka nihmikua tu hina hmilam ki patatautauxan tin Ka ayatamang ta uvavatuxan ki Halidaawen ki Joden ka mabatung ta vual tu purux kana ka nisabavaw mu-Jerusalem t-uro ki uvavatuxan ki Halidaawen alay ki pakakuptixay neinian Anata nikiim nein ta ti Jesus ka nimataitavatavax ta neni mituko tu Kuva ki tatamden ki Alid Paxmang-n-umi paxdimdim Asi kawa iru-a ta teni tu uvavatuxan Ka nimakusu ta tapxik ka sibavaw ki Fariseen apa hairu mumxa lava ta timamang ka ayakuna ta teni ka pakavanaaw tin ta ana alay ka turungaw nein tinian Anata niirua ta ti Jesus ninim ki wai tu uro ki uvavatuxan ki Halidaawen tu Bethanien tu ayakuan ti Lazarus ka nimapatayato kalahay ka nipapatimawen tin ki nikapatayan Ka nitmanang tinian hina ki hiadudungan ka pilailaixen ti Martha ka ti Lazarus ta saat neinian ka itulam tinian miraung tu avokan Iru ka niara ti Maria sasat ki tingting ki rapul ka Nardus ka mangal ka asi nihurad nisalaimaxen tin ta rapal ti Jesus ka nirikax ki vukux tin ki rapal tin ka mutmuk ta ait ki rapul tu talax kana Anata nikma ta saat ki patatautauxan tin ti Judas ka ti Simon Iskariot ka sivanavanaa tinian Kaumang ka asi papapaila ta rapul kata ki turu kaatuxan ki malituk ka nipxan ki ana ta malimuk Nipasusuen tin ta ata asi alay ka paxkboen tin ta malimuk ra alay apa ka tamahauzung ta teni ka aku-pawti maikua ki ata ka pukuanato Anata nikma ta ti Jesus Pasikunungaw ta teni Nihaa tin ta ata tu wai ki ravakay iauan Ka itukakua imumian ta malimuk ra ausia kamu mikakua iauan Ka makoilalaulau ka mabatung ki Joden ta mumxa ki ayakuan tin hina ka niirua asi dik alay ti Jesusan alay apa ka kmitaa ta neni ti Lazarusan ka nipapatimawaxen tin ki nikapatayan Ka nimataisaal mataikipu ki su ta tamapxik ka sibavaw ka pakapatayal apa ta neni ti Lazarusan Ka mabatung ki Joden ta nidmarang mukua alay tinian ka nitnamsing apa ti Jesusan Tu sasat ki wai ka tu aawx makoilalaulau ka mabatung ka iruato tu uvavatuxan du milingix ka sakakuan ti Jesus mu-Jerusalem Niara nein ta pehil ki paranax ka Palm ka nitpapanax dmumaduma tinian nimakulangax Hosanna pakariangaw ta teni lmulux ka irua tu nanang ki MAIRANG ka Maisasu ka Sibavaw tu Israel Ka nikabalay ti Jesus ta patak ki luang ka haava ka ezel ka niituavan tin ki ana mama ki na sasulat Ina matakut tatimien ki Sion kitay irarurua ta Maisasu ka Sibavaw imhuan ituava tu patak ki luang ka ipu ka haava Ra asi umxan ta ata ki patatautauxan tin tu nawnamu iru ra nipuvavawen ki kidi ta ti Jesus anata nihibalay nein ka nisulaten ta maakua tinian ka nipamt apa nein ta ata tinian Ka makoilalaulau kana ka na lam tin ta nixmail ki nitataam tin ti Lazarus paawpanax tu ravak ka nipapatimawax tin tinian ki nikapatayan Alay ki ana nidmumaduma apa tinian ta makoilalaulau alay ka niilingxen nein ka nipamten tin ta nipukidien kata Anata nimataitavatavax ta Fariseen Kita-n-umi kawa ka asay mumi puthanen kitay smaladilux tinian ta imid ki nai Ka akume-ato hina ta raruma ki Griekken ka na tau kana ka nisabavaw ki daipay nein tu uvavatuxan Neni ta nimukua ti Filippusan ka maka Bethzaida ka tu Galilea nitmumimia tinian kun Mairang mamuy kame kmita ti Jesusan Nimukua ta ti Filippus vanavana ti Andreasan ti Andreas ti Filippus apa ta nivanavana ki ata ti Jesusan Ra ti Jesus ta nimataivli neinian kma Iruato ta kidi ki talay ka puvavaway ki kidi ta Alak ki kaawlung Mising mising kun au kamu Hairu asi tkua tu nai mapatay ta viturux ki sivax mikakua tu saat ta ana iru ra mapatay makatapang ta ana makavua Timamang ta mavaango ki kawaxan tin patawrumaa ki ana timamang apa mavahir ki kawaxan tin tu nai kata mahaaa ki ana tu kawaxan ka mikakua midarinux Hairu timamang ta mirung iauan smaladiluxa iauan ka tumamang ta ayakuaen au ayaku-al apa hina ta tamairung iauan Ka timamang ta mirung iauan teni ta ilixaw ki Rama Hnin mirinxaw ta vati au ki vulas ka mang ta sua mau Rama hamiay ko tu kidi ki talay kata Ra alay apa ki ana iruato ko tu kidi ki talay kata Rama puvavaway ki kidi ta nanang uhu Anata niirua ta ingaw maka tunun ki vulum kun Nipuvavawen au ki kidi ka milaa ko puvavaw ki kidi tinian Anata makoilalaulau ka mituko hina milingix ki ata nikma akumeato ki ltah Nikma ta raruma ka ingawen ta teni ki tamaxnaw Nimataivli ta ti Jesus ka nikun tin Asi alay iauan ka nipamten ta ingaw kata ra alay apa imumian Anata hnin ta dungdungen ki nai kata aringanay hnin putawax ta maisasu ki nai kata Ka ti iau ru puvavawaylato ko maka nai hmiimda ko bixit neinian paukua iauan Nipasusuen tin ta ata ka pukidiay kapatayan ka mama-ki-mang ka kapatayay tin Nimataivli tinian ta makoilalaulau Nimilingix kame tu tatuko ka itukakuaa iturinux ta ti Christus ka mataimang kaw imhu ka puvavawaylato ta Alak ki kaawlung Timang ta Alak kana ki kaawlung Anata nikma ta ti Jesus neinian Asi madalia ki kidi ka ayakua apa ta ramax imumian munaunanga du aku-ramax imumian alay ka asi kamu takuaay ki karumduman Ka timamang ta munaunang tu karumduman asi mumxa tu mamang ka sakakuan tin Du akume-apa ta ramax imumian tnamsinga ki ramax alay ka alalaka kamu ki kararamaxan Ta mamang kata nipasusuen ti Jesus ka ru dmarang nihmaa tinian pautawax neinian Maita ka madax kma-hina ki na pukakidi nipamten tin tu amax neinian asi nitnamsing ta neni tinian Alay ka kapavawtaw ta na su ti Esaias ka na tamamataitan ka nipasusuen tin Mairang timang ta nitnamsing ki na patasasu ian Nipupanaxen timangang ta pariu ti JEHOVA Alay ki ana asi nitnalpux tnamsing alay ka nimataila ta ti Esaias Nipakavutaan tin ta mata nein nipakataxen tin ta tintin nein ka asi kitaay ki mata nein ka asi umxaay ki tintin nein ki pasilalaay ta neni ka smimiaa ko neinian Ata ta nipasusuen ti Esaias du kitan tin ta kairangan ki kidi tin mataimimia tinian Iru apa kana ka nitnamsing tinian ta mabatung ka na maisasu ra alay ki Fariseen asi nein nipataiamax ta ana alay ka asi putawaxaw ta neni ki pawisasaalan Ka nikasaunen nein mavaango ta luluxan ki kaawlung ki luluxan ki Alid Ka nimakulangax ta ti Jesus ka nikun tin Timamang ta tnamsing iauan asi tnamsing iauan ra tinian apa ka nimadingi iauan Ka timamang ta kmita iauan kmita tinian ka nimadingi iauan Ti jau ta ramax ka iruato tu nai alay ka veyaveyax ka tamatnamsing iauan asi itukakuaa tu karumduman Hairu ka milingixalato ta timamang ki su au ru asi tnamsing asi ko dmungdung tinian Ka asi ko iruato tu dungdungay mau ki nai ra alay apa ka pakariangay mau ta nai Timamang ta murung putawax iauan ka asi matarix ki su au akumea ki dmungdunga tinian su kata ka nipasusuen au ata ta dmungdunga tinian tu wai ka tu aawx Ka asi ko nisikunung masusu ra ti Rama apa ka nimadingi iauan teni ta nimakusu iauan ki mamang ka kuaaw mau ki mamang apa ka pasusuaw mau Ka kavanaen au ka kawaxan ka mikakua midarinux ta pakusuen tin Anata kamamang ka pasusuen au matai-kma-ko-hina mama ki nipasusuen ti Rama iauan Ka tu uro ki uvavatuxan ki Halidaawan iru kavanaan ti Jesus ka iruato ta kidi ki talay tin ki satununay tin tu nai kata mukua ti Ramaan mama ki ni-kavaangoen tin ta ateni ka aya-nai kma-hina nikavaangoen tin neinian tu kidi ki limulimu Iru ka ikahan ta hiadudungen du nipurarix ta Litu tu tintin ti Judas ka ti Simon Iskariot ki sivanavanay tin tinian Du kavanaan ti Jesus ka nipaaimden ta mamang pia ki Rama tu rima tinian ka nipakakuan tin ki Alid ka milikuxal apa mukua ki Alid Ni-apit ki nihiadudungen ka nitmura ki kulamux tin ka du ara tin ta ait nimait tinian Siaawx ki ana niruduen tin ta ralum tu padadiayen ka nimadiay ki rapal ki patatautauxan ka nirikax apa ki ait ka atan tin Anata nimukua ti Simon Petrusan ka teni ta nikma tinian Mairang padiayay mhu kawa ta rapal au Nimataivli ta ti Jesus kma tinian Asi kaw mumxa hnin ta ringay au ra mumxaa kaw ruruman Nikma ta ti Petrus tinian Asi kaw madiaya ki rapal au tu ikakuan midarinux Nimataivli ta ti Jesus tinian Hairu asi ko madiay imhuan ausia kaw ki atax lam iau-an Nikma ta ti Simon Petrus tinian Mairang asi dik ki rapal au ra ki rima ki vungo \u0430\u0440\u0430 Nikma ta ti Jesus tinian Timamang ta niiawx asi maiaapo dik ki padiayen ki rapal ra matmukato makuptix Ka makuptix kamu ra asi maimid Ka kavanaan tin timang ta sivanavanaa tinian alay ki ana ka kun tin Asi kamu maimid makuptix Iru ka nimadiayato ki rapal nein ka ru nialikux ki pamamian tin nimila mirung tu avokan ka nikma neinian Mumxa kamu kawa ki na ringay au imumian Mananang kamu iauan Matautaux ki Mairang apa ka mariang kamu ki su alay ka ti iau kana Hairu ka nimadiay ko ti iau ka Mairang ki Matatautaux apa ki rapal umi anata kidiato ka patitavatavaxay mumi madiay ta rapapal umi Ka nipapaikunungen au kamu ra mama ka nipamten au ka mai-kma-a-kamu-hina ta imumi Mising mising kun au kamu Asi masaun tu vavaw ki kidi ta kungsia ki mairang tin asi masaun tu vavaw ki kidi ta nipadadingien ki nimadingi tinian Hairu mavana kamu ki mamang kata tamatairiang kamu ru pamten umi ta ata Asi ko mataisal imumian kavanaen au na mamang ta niperi au ra alay apa ka pavawtaw ta na Sasulat Teni ka milam ki paul iauan niplay ki nguro tin maawduma iauan Vanavanaen au kamu hnin ru asi apa pavawten alay ka ru nipavutato ka tnamsinga kamu ka ti iau kana Mising mising kun au kamu ra Hairu paitatalax ta timamang ki padadingien au teni ta paitatalax iauan timamamang apa ta paitatalax iauan teni ta paitatalax tinian ka nimadingi iauan Iru ka mataikaha ta ti Jesus ki mamang kata mirinxawato ki vulas tu rix tin ka nixmail mataiamax ka nikun tin Mising mising kun au kamu saasat imumian ta sivanavanaa iauan Anata nimasatatimix ta patatautauxan paxdalax timang lava ta pataimimimian tin Ka sasat ki patatautauxan tin ta nixuni ki vungo tu ayava ti Jesus ka kavaangoen ti Jesus Teni ta tikpaten ti Simon Petrus ka taitalixaw tin timang lava ta nipataimimia tin Ka teni kana ta nixuni tu avaw ti Jesus kma tinian Mairang timang ta teni kana Nimataivli ta ti Jesus Teni ta ti ana ka pxaay mau ki na pi ka na dadaukaw Iru ka nidadauk tin ta na pi ni-pxan tin ti Judasan ka ti Simon Iskariot Ka ru niara tin ta na pi kana nisararbo ta Litu tinian Anata nikma ta ti Jesus tinian Kamamang ka pamtay mhu maidisa Ka asi mumxa ki ata ta timamang neinian ka mirung hina alay ki mang ka pasusuen tin ta ata tinian Ka nipaxdimdim ta raruma alay ka maipawti ta ti Judas ka pasusuen ti Jesus tinian Pailaawto ki maiaapo kita tu uvavatuxan ka piaalato lava ta teni ki mamang ki malimuk Iru ka niara tin ta na pi kana nimadis samamala Ka awvanan ta kidi Iru ka nisamamala ta teni nikma ta ti Jesus Puvavawenato hnin ki kidi ta Alak ki kaawlung ka puvavawen apa ki kidi ta Alid tinian Hairu nipuvavawen ki kidi ta Alid tinian puvavawal apa ki kidi tinian ta Alid tinian mamado ka pudisa puvavaw ki kidi tinian K-alalak asi madalia ka ayalam ap-o imumian Kmiima kamu iauan ka mama ki nipasusuen au ki Joden Tu sakakuaay mau asi kamu malpuxa irua matai-kma-hina ap-o hnin imumian Vaaw ki pakusasu ta papa au imumian ka makananadoa kamu makavavaango Mama ki ni kavaangoen au imumian ka makananadoa kamu kma-hina makavavaango Tu ata kimda ta neni kmalang ka patatautauen au kamu ta imumi du makananado kamu makavavaango Nikma ta ti Simon Petrus tinian Mairang dmaranga kaw mukua tumang Nimataivli ta ti Jesus tinian Tu sakakuaay mau asi kaw smalalpux hnin smaladilux iauan ra smaladiluxa kaw du ruman Nikma ta ti Petrus tinian Mairang kaumang ka asi ko smalalpux hnin smaladilux imhuan Pukuaa ko puvli imhuan ki kawaxan au Nimataivli ta ti Jesus tinian Pukuaay mhu kawa publi iauan ta kawaxan hu Mising mising kun au kaw asi munia ta tauka ku asi kaw t-turul ato rmau iauan Ina mairinxaw ki vulas tu tintin umi tnamsing kamu ki Alid tnamsinga apa iauan Tu talax ki Rama au ta madax ki itukakuan ru asi kma-hina ina ko banavana imumian mukua ko tmanang ki itukuaan ka itukuay mumi Iru ka dmarangalato mukua tmanang imumian ki itukuaan salikuxa ko mara imumian paukua imumian alay ka ayakuaal apa kamu ta imumi tu ayakuaay mau  Ka tumang ka sakakuay mau mavana kamu ka mumxa kamu ki darang Nikma ta ti Thomas tinian Mairang asi kame mavana tumang ta sakakuaay mhu ka mulpux kame mama-ki-mang mumxa ki darang Nikma ta ti Jesus tinian Ti iau ta darang ki kadlixan ki kawaxan apa Asi mukua ta timamang ki Ramaan dik alay iauan Hairu kmalang kamu iauan ina kamu kalangato ki Rama au ka hnin kmalang kamou tinian ka nikmita kamu tinian Nikma ta ti Filippus tinian Mairang pakitaaw kame ki Rama ka mamsingalato imianan Nikma ta ti Jesus tinian Maka-kma-hina ki dalia ka ayalam ko imumian ka asi kaw kmalang iauan Filippus Timamang ta nikmita iauan nikmit-apa ki Rama ka mataimang kaw pakitaaw kame ki Rama Asi kaw kawa tnamsing ka itukuaen au ki Rama ka itukua apa ta Rama iauan Su kata ka pasusuen au imumian asi ko sikunung masusu ra Rama apa ka maili iauan teni ta pamut ki ringay Tnamsinga iauan ka itukua ko ki Rama ka itukua apa ta Rama iauan ka hairu asi anata tnamsinga iau-an alay ki ringay mamadu Mising mising kun au kamu ra timamang ta tnamsing iauan ringay kana ka pamten au pamtawl apa tin ka maisaunal apa ki ana Ka dmarang ko mukua ki Ramaan  Ka mamang ka tumimiaay mumi tu nanang au pamtaw mau kana alay ka puvavaway ki kidi ta Rama tu Alak Hairu tmumimia kamu ki mamang tu nanang au pamtaw mau kana Hairu mavaango kamu iauan hmaato ki pakusuen au Ka tmumimi-a ko ki Rama ka pi-a ki Tamapakahaniap ka pani imumian alay ka mailia imumian tu ikakuan midarinux Tenian ka Yupan ki katiktikan ki su ka asi atalpuxen matarix ki nai alay ka asi kmita tinian ka asi kmalang tinian ra kmalang kamu tinian ta imumi ka maili ta teni imumian ka itukuaal apa imumian Asi ko patusnaxa imumian salikuxa ko mukua imumian Asi madalia ka asi kmitaa iauan ta nai ra kmitaa kamu iauan ta imumi Alay ka mawax ko ka mawaxa kamu ta imumi Tou wai kana kmalanga kamu ka itukua ko ki Rama ka itukua kamu iauan ka itukua ap-o imumian Timamang ta akumea ki pakusuen au ka hmaa apa ki ana teni ta mavaango iauan ka timamang ta mavaango iauan teni ta kavaangoay ki Raraman au ka mavaangoa ko tinian ka pakamadoay mau iauan pakaamax tinian Nikma tinian ta ti Judas asi ti Iskariot Mairang kamang kana ka pakamadoay mhu imhuan pakaamax imianan asi pakaamax ki nai Nimataivli ta ti Jesus kma tinian Timamang ta mavaango iauan hmaaa ki su au ka Rama au ta mavaangoa tinian ka mukuaa kame tinian ka itukakua kame tinian Timamang ta asi mavaango iauan asi hmaa ki su au Ka su kata ka ilingx-n-umi asi aiau ra atu Rama apa ka nimadingi iauan Pasusuenato mau kamu ki mamang kata du maili ap-o imumian Ra Tamapakahaniap ka yupan ka dlix matiktik ka padingiay ki Rama tu nanang au teni ta makuatixa makuamis imumian ka pahibalayal apa ki mamang ka na su au imumian Reia ta atakuaen au imumian reia au ta papa au imumian asi mama ka papan ki nai ta papapa au kana imumian Ina mirinxaw ki vulas tu tintin umi ina matakut Nimilingix kamu ka nipasusuen au imumian Dmarang ko ka salikuxa ko mukua imumian Hairu ra mavaangoato kamu iauan ina kamu karay alay ka na su au Dmarang ko mukua ki Ramaan ka Rama au ta siuro ituvavaw ki kidi iauan Ka nivanavanaen au kamu hnin ru asi apa pavawten alay ka ru pavutato ka tnamsinga kamu ra Asi ko mataitapanga hnin ki su imumian alay ka irarurua ta maisasu ki nai kata ra ausi ta teni ki mamang iauan Alay apa ka mumxaa ta nai kavaangoen au ta Rama ka pamut ko kma-hina mama ki nipakusuen ki Rama iauan Apita dmarang eta hia Ti iau ta na ngara ka dlix ki karumatax ka tamatalum ta Rama au Imid ki pehil ka itukua iauan asi makavua hamian tin ta ana ka imid ka makavua pakakuptixen tin alay ka makasauna makavua Makuptix kamu hnin ta imumi alay ki su ka nipasusuen au imumian Mailia iauan ti iau apa imumian da Mama ka asi makalpux makavua sikunung ta pehil rou asi maili ki na ngara ki karawmatax km-apa kamu ta imumi asi makalpux ru asi kamu maili iauan Ti iau ta na ngara ki karawmatax imumi ra ta pehil timamang ta maili iauan ti iau apa tinian teni ta makatapang makavua alay ka du ausi ko asi kamu pailpux pamut ki mamang Timamang ta asi maili iauan sakitawaxen mama ki pehil ka milaklakato ka paliliden smakikua tu apuy pailamax Hairu maili kamu iauan ka ru maili imumian ta su au ka mamang ka kamuyay mumi tumimiaawto ka paamtay imumian Tu ata puvavawenato ki kidi ta Raman au ka makatapang kamu makavua ka patatawtauxay mau kamu Mama ki nikavaangoen ko ki Rama nimavaango ap-o imumian mailia tu kavaangoen au kata Hairu hmaa kamu ki pakusuen au mailia kamu tu vaango au mama ki nihaa au ta pakusasu ki Raman au ka maili ko tu vaango tin Kamamang kata ta nipasusuen au imumian alay ka mailia imumian ta karayen au ka pavawtawl apa ta karay-n-umi Ata ta pakusuen au ka makananadoa kamu makavavaango mama ka nikavaango imumian Ausi ta timamang ki kavaangoen ka siuro irang dik ki ata ka pukuaan tin ta kawaxan tin alay ki riu tin Riua mau kamu ta imumi ru pamt-n-umi ta pakusuen au imumian Asi ko kungsia nikma imumian ka asi mavana ta kungsia ki pungas ki mairang tin riu au nikua au kamu ra alay ka kamamang ka niilingx au ti Ramaan nipaumxa ko imumian Asi kamu niperi iauan ra ti iau ta niperi imumian ka nisikidien au kamu ka ukuaay mumi makavua ka mailial apa ta vua umi alay ka ru kamamang ka tumimiaay mumi ti Ramaan tu nanang au ka piaa ki ana imumian Ata ta pakusuen au kamu alay ka makananadoa kamu makavavaango Hairu mavahir imumian ta nai mumxaa ka nimavahirato iauan siuro imumian Hairu maka-nai kamu lava ina kavaangoay ki nai ta ateni Ra alay ka asi kamu maka-nai-ato niperi apa mau kamu tu nai alay ki ana mavahir ta nai imumian Mibalaya ki na su au imumian Asi masaun tu vavau ki kidi ta kungsia ki mairang tin Hairu nikmudilux ta neni iauan kmudiluxal apa imumian hairu nihmaa ta neni ki su au hmaaal apa ki su umi Ra pamtaw nein imud ki mamang kata imumian alay ki nanang au alay ka asi nein kalangen ta teni ka nimadingi iauan Hairu niina ko irua masusu neinian ina ausi ki varaw ta neni ra hnin awlux ta neni ki tapaxay ta varaw nein Timamang ta mavahir iauan mavahir apa ki Raraman au Hairu niina ko pamut ki na ringay neinian ka asi nipamten timamang ka pani ina ka ausi ta varaw neinian ra hnin nikitan nein ta ana ka nimavahir iauan ti Raraman apa mau ra Alay ka pavawtaw ta su ka na sasulat tu tatuko nein Nimavahir ta neni iauan tu ausi ki alay Iru ra irualato ta Tamapakahaniap ka padingiay mau kamu ti Ramaan ta Yupan ki katiktikan ki su ka paukuan ki Rama teni ta xmaila iauan Ka xmailal apa kamu ta imumi alay ka nitulam kamu iauan tu nawnamu Kamamang kata nipasusuen au imumian alay ka asia kamu pasaisaalakuapen Putawaxa ra neni imumian ki pawisasaalan ra irua ta kidi ki talay ka veyax ka pakapataya imumian paxdimdimay tin ka ilixaw ki ana tmamud ki Alid Ka paamtay nein ta kamamang kata imumian alay ka asi nein nikalangen ta Rama ti iau apa ki ruma Ra nipasusuen au kamu ki mamang kata alay ka ru irualato ta kidi ki talay ka mibalaya kamu ki nivanavanaen au imumian ra asi mau nipasusuen imumian ta mamang kata tu nawnamu kalahay alay ka itulam ap-o imumian Ka hnin dmarang ko mukua tinian ka nimadingi iauan ka asi tmalix iauan ta ti mamang imumian Dmarang kaw mukua tumang Ra alay ka nipasusuen au ta mamang kata imumian patahabunenato ki vulas ta tintin umi Ra mataitiktik ko imumian mariang imumian ka dmarang ko nda ru asi ko dmarang asi iru-a imumian ta Tamapakahaniap hairu ra dmarang ko padingiay mau ta teni paukua imumian Iru ka iru-ato ta teni pakisaw tin ta nai ki varaw ki katiktikan ki dungdungen Ki varaw alay ka asi nein tnamsingen iauan Ki katiktikan alay ka dmarang ko mukua ti Ramaan ka asi kamou kmitaalato iau-an Ki dungdungen alay ka kahanato dmundung ta maisasu ki nai kata Madax ap-o ki ina mau ka su imumian ra asi kamu ilpux tubux hnin Iru ka irualato ta teni ka Yupan ki katiktikan ki su teni ta dmiluxa imumian tu imid ki katiktikan ki su Ka asi sikununga masusu ra kamamang ka niilingxen tin pasusuay tin kamamang apa ka iru-a du rumang paumxay tin imumian Teni ta puvavawa ki kidi iauan ka araw tin ki na aiau paumxa ki ata imumian  Kamamang ka atu Rama aiau ta ana alay ki ata nipasusuen au ka araw tin ki na aiau paumxa imumian Asi madalia ka asialato kamu kmita iauan ka mila asi madalia ka kmitalato kamu iauan alay ka sakaku-a ko mukua ti Ramaan Anata ni-matavatavax ta raruma ki patatautauxan tin Mang ta pasusuen tin kana imitan Asi madalia ka asialato kamu kmita iauan ka mila asi madalia ka kmitalato kamu iauan ka Alay ka sakakouaa ko mukua ti Ramaan Ka nikma ta neni Mang ta pasusuen tin kana Asi madalia Asi kita mumxa mang ta su tin Ra ti Jesus ka kmalang ki kamuyen nein tmalix tinian nikma neinian Matavatavax kamu ki ata matatalix ka nipasusuen au Asi madalia ka asialato kamu kmita iauan ka mila Asi madalia ka kmitalato kamu iauan Mising mising kun au kamu ra tmangitangia kamu rmarungorungo ra maraya ta nai ka mavulasa kamu ra pasilalaay ta kavulas-n-umi tu karayan Aku-vulas ta ina ru mairaway alay ka iruato ta kidi ki talay tin Iru ra maikaha mairaway ki alak asi tin hibalayen ta nikahimkoan tin alay ki karayen ka pairawayenato ta kaawlung tu nai Ka aku-vulas kamu hnin ta imumi ra milaa ko kmita imumian ka maraya kamu ki tintin ka asi maawmi-a imumian ta timamang ki karayay mumi Ka tu wai kana asi kamu tmalixa iauan ki mamang Mising mising kun au kamu ra kamamang ka tumimiaay mumi ti Ramaan tu nanang au piaa ta teni imumian Tu kidi apa hnin asi kamu nitmumimia tu nanang au tmumimi-a ka araw mumi alay ka pakatmuyaw ta karayan umi Kamamang kata nipasusuen au kamu ki pamikaulaulan ra irua ta kidi ki talay ka asi ko milaa masusu imumian ki pamikaulaulan ra pudingdingay mau kamu pupanax ti Ramaan Tu wai kana tmumimiaa kamu tu nanang au ka asi mau kamu pasusuen ka tmumimi-a ko tumimia ti Ramaan alay imumian Ka ti Rama ta mamado mavaango imumian alay ka nimavango kamu iauan tnamsing ka niparkuaen au mupanax ki Alid Nitaikuaen au ki Rama mupanax tu nai mila ta kalaa ko ki nai sakakua ti Ramaan Nikma tinian ta patatautauxan tin Kitay mataidingding kaw hnin ki su tu asi ki pamikaulaulan ki mamang Kavana-n-ian hnin ka muatix kaw mumxa ki mamang ka asi kaw maiaapo ka taitalixen kaw timamang Alay ki ana tnamsing kame ka nitaikuaen hu makakua ki Alid Nimataivli ta ti Jesus neinian Tnamsing kamu kawa hnin Kitay irua ta kidi ki talay ka makahato irua hnin ka papaiavovoakay kamu ta maibuavual tu ateni ka paitusaata kamu iauan Iru apa kana ka asi ko tu saat ka ti Rama ta tulam iauan Kamamang kata nipasusuen au imumian alay ka aku-reyaa kamu iauan Akumeaa kamu tu nai ki sasamken ra mashuta ki rix nitunu au ta nai Ata ta nipasusuen ti Jesus ka nipapasuvavawen tin papasuvavulum ta mata tin kma Rama iruato ta kidi ki talay puvavawaw ki kidi ta Alak uhu alay ka puvavawal apa ki kidi ta Alak uhu imhuan Mama ki nipxaen hu tinian talix tu imud ki vaat alay ka kamamang ka nipxaen hu tinian pxaay tin neinian ta kawaxan ka mikakua midarinux At-apa ta kawaxan ka mikakua midarinux ka kmalanga ta neni imhuan dik saasat ki Alid ka dlix ti Jesusan apa ka ti Christus ka nipadingien hu Nipuvavawen au kaw ki kidi tu nai nimalimulimu ko ki pungas ka nipxaen au pakapungas iau-an Ra hnin puvavawa ki kidi iauan imhu Rama ki kidi ka akumeen au imhuan ru ausi apa ta nai Nipupanax ko ki nanang hu tu kaulungan ka nipxaen hu iauan tu nai Amhu ta neni ka nipxaen hu ta neni iauan ka nihma ta neni ki su uhu Hnin kmalangato ta neni ka mamang ka nipxaen hu iauan ka na amhu ta ana Ka su kana ka nipxaen hu iauan na papa au neinian ka niatarixen nein ta ana ka dlixato kmalang ka nitaikuaen au makarbo imhuan ka tnamsingato ta neni ka nipadingien hu iauan Tmumimia ko alay neinian Asi ko tmumimia alay ki nai ra alay apa neinian ka nipxaen hu iauan alay ka amhu ta neni Ka imud ki aiau amhu apa ka amhu aiau apa ka nipuvavawen ko ki kidi neinian Ka aulux ko hnin tu nai ra aya-nai apa ta neni kata ka mukuaa ko imhuan Rama ka dlix matiktik kadingaw ta neni tu nanang uhu ka nipxaen hu iauan alay ka sasata ta neni mama imitan Du ayalam ap-o neinian tu nai nikading au ta neni tu nanang uhu Neni ka nipxaen hu iauan nikadingen au ka asi nitawruma ta timamang neinian dik ki alak ki sdadan alay ka pavawtaw ta na Sasulat Ra hnin mukua ko imhuan ka pasusuen au ta ata tu nai alay ka pakatmuyaw neinian ta karayen au Nipxaen au neinian ta su uhu ka nai ta nimavahir neinian alay ka asi maka-nai ta neni mama ka asi ko maka-nai ti iau Asi ko tmumimia ki aawmiay mhu ta neni tu nai ra kadingawl apa mhu ta neni ki Tamapakate Asi maka-nai ta neni mama iauan ka asi ko maka-nai Pakadlixaw pakatiktik ta neni tu katiktikan ki su uhu nda su uhu ta katiktikan ki su Mama ki nipadadingien hu iauan paukua tu nai nipadingiaw kma-hina paukua ta neni tu nai Ka pakamadoen au pakadlix pakatiktik iauan alay neinian ki pakadlixayl apa ta neni pakatiktik tu katiktikan ki su Asi ko tmudik tmumimia alay neinian kata ra alay apa neinian ka tnamsinga iauan ki na su nein Alay ka makoiaimda makoisat ta neni mama imhu Rama iauan ti iau apa imhuan ka makoisaatal apa ta neni imitan alay ka tnamsinga ta nai ki nipadingien hu iauan Ka nipxaen au neinian ta kairangan ki kidi ka na papa uhu iauan alay ka sasata ta neni mama ka saasat kita ta imita Ti iau neinian imhu apa iauan alay ka makoitaraawxa ta neni makoisat ka kmalangal apa ta nai ki nipadingien hu iauan ka nikavaangoen apa mhu neinian mama ki nikavaangoen hu iauan Rama mamuy ko tu ayakuaay mau itulam apa iauan ka nipxaen hu iauan alay ka mararawa ta neni ki kairangen ki kidi au ka nipxaen hu iauan nda nimavaango kaw iauan ru asi apa nipaitusamdingen ta rarun ki nai Rama ka matiktik asi nikmalang imhuan ta nai ra ti iau ta nikmalang imhuan ka nikmalang apa ta neni kata ki nipadingien hu iauan Ka nipakalangen au neinian ta nanang uhu ka pakalangayl apa mau alay ka kavaangoen kana ki nikavaangoen hu iauan itukuaalato neinian ti iau apa neinian Iru mataikaha ta ti Jesus ki mamang kata nitpapanax lam ki patatautauxan tin muarux ki karutkut ki Cedron ka aku-raul hina ki nisararboen tin ki patatautauxan apa tin Ka ti Judas ka nisivanavana tinian ta mumxa apa ki itukuan kana alay ka vunavunay nimawisalato hina ta ti Jesus lam ki patatautauxan tin Iru ka nipatulam ta ti Judas tinian ki tamamasit ki rarum-apa ka kungsia ki tamapxik ka sibavaw ki Fariseen apa niirua hina maikua ki pataawingan ki awnam ka taawingan ki paikakuan apa masit Ka du kavanan ti Jesus ta mamang ka pairuaay tinian nitpapanax ta teni kma neinian Timang ta kiim-n-umi Ni-mataivli ta neni tinian Ti Jesusan ka maka-Nazareth Nikma ta ti Jesus neinian Ti iau kata Ka ti Judas ka sivanavana tinian ta itulam apa neinian mituko Iru ka matai-kma-hina ta teni neinian Ti iau kata nisaitatara ta neni muaring tu nai Anata nitmawkila ta teni tmalix neinian Timang ta kiim-n-umi Ka nikma ta neni Ti Jesusan ka maka-Nazareth Nimataivli ta ti Jesus Pataikahanato mau kamu ka ti iau kata Hairu kmiim kamu iauan padarangawto ta neni kata Alay ka pavawtaw ta su ka nipasusuen tin neni ka nipxaen hu iauan asi mau nipatawrumaen ta timamang Ka ti Simon Petrus ka mai-tiraw ta nilmuxut ki anna ka nimapit ki kungsia ki Dadilo ka Sibavaw ka nipalikud tin ta tangira tin ka ual Ka ti Malchus ta nanang ki kungsia kana Anata nikma ta ti Jesus ti Petrusan Pukarulungaw ta tiraw uhu Haux kana ka aitan ka na papa ki Rama iauan asi mau itay ta ana Anata kabatungan kana ki Maisasu apa ki sat katununan lam ki kungsia ki Joden nitasal taingit ti Jesusan baut tinian Ka nimad tinian siuro ti Annasan alay ka raraman ta teni ki kayen ti Kaifas ka Dadilo ka Sibavaw tu tawil kana Ka ti Kaifas ta ti ana ka nimatamxa ki Joden ka mariangalato ru kapatayay ki saat ki vual mivli ki tau Ka nismaladilux ta ti Simon Petrus ti Jesusan lam ki patatautauxan ka pani Ka patatautauxan kana ta kalangen ki Dadilo ka Sibavaw ka nisararboen tin lam ti Jesusan tu laf ki Dadilo ka Sibavaw Ka ti Petrus ta itumala mituko tu ngangatafan Anata patatautauxan kana ka pani ka kalangen ki Dadilo ka Sibavaw nisamamala mataitavax ki suayam tu ngangatafan ka nipapadaknan tin ti Petrusan Anata nikma ti Petrusan ta ina kana ka kungsia ka suayam tu ngataf Asi kawa imhu apa ta na patatautaux ki vual kata Nikma ta teni Asi ti iau Ka pairungen ki kungsia apa kana ta mituko tu nisiapupuyen ka na vaa alay ki maharmil pakalado neinian ka ti Petrus ta itulam neinian mituko pakalado tinian Anata nitmalix ta Dadilo ka Sibavaw ti Jesusan alay ki patatautauxan tin ki nipatautauen apa tin Nimataivli ta ti Jesus tinian Nipataidingdingen au ki su tu nai nimikakua ko matautaux tu pawisasalan tu Kuva apa ki tatamden ki Alid tu paawaklaklan ki masiawmaawma ka Joden ka asi ko nimasusu tu ding ki mamang Mang ka tmalix kaw iauan tmalixa neinian ka nimilingix mang ta na su au neinian kitay mumxa ta neni kata mang ta na su au Iru ka pasusuen tin ta ata saat ki kungsia ka itusal hina mituko ta nitmaplax ti Jesusan tu timi ka nikun tin Mataivlia kaw kma-hina ki su ki Dadilo ka Sibavaw Nimataivli ta ti Jesus tinian Hairu nimatairmarma ko ki su xmaila ki nipatairmarman hairu nikmamsing ko kaumang ka tmaplax kaw iauan Ka ti Annas ta nipaadato tinian paukua ti Kaifasan ka Dadilo ka Sibavaw Ka nimituko ta ti Simon Petrus pakalado tinian anata nikma ta neni tinian Asi kawa imhu apa ta na patatautaux tin Nirmau ta teni kma Asi ti iau Saat ka kungsia ki Dadilo ka Sibavaw ka maka-tautauay tinian ka nipalukten ti Petrus ki tangira ta nikma Asi mau kaw kawa nikitan tu raul ka tulam kaw tinian Ka nimila rmau ta ti Petrus Ka madis nimuni ta tauka Anata nimad ta neni ti Jesusan padarang ti Kaifasan paukua tu talax ka kairangen ki papamamaxen Ka mararamaxato ka madama ka asi nimurbo ta neni tu talax ki papamamaxen alay ka asi ahiday ra kmanal apa ta neni yoko ki Halidaawen Anata nisamamala ta ti Pilatus mupanax neinian kma Patbaraw-n-umi ki mang ta kaawlung kata Nimataivli ta neni kma tinian Hairu niina puvaraw ta ti ata ina kame asi paatunun tinian imhuan Nikma ta ti Pilatus neinian Araw tinian ta imumi ka dmungdunga tinian ki tatuko umi Ana ta nikma ta Joden tinian Asi kame hahayen pakapatey timamangan Alay ka pavawtaw ta na su ti Jesus ka nipasusuen tin pukidi kapatayan ki mang ka kapatayay tin Anata nimurbo ta ti Pilatus mila tu talax ki papamamaxen tmataam ti Jesusan kma tinian Maisasu kaw kawa ka Sibavaw ki Joden Nimataivli ta ti Jesus tinian Sikunung kaw kawa masusu ki ata nivanavana lava ta raruma imhuan mataimimia iauan Nimataivli ta ti Pilatus Jode ko kawa tau uhu ki tamapxik apa ka sibavaw ta nipaatunun imhuan iauan kamang ta nipamten hu Nimataivli ta ti Jesus Asi maka-nai kata ta Paisasuan au Hairu maka-nai lava kata ta Paisasuan au ina masit ta mukua-sidarim iauan ki asi ko paatununen ki Joden  ra hnin asi taikua hia ta Paisasuan au Anata nikma ta ti Pilatus tinian Maisasu kaw kawa ka Sibavaw Nimataivli ta ti Jesus Mataimsing kaw ka Maisasu ko ka Sibavaw Alay ki ata nipaialaken ko alay apa ki ata iruato ko tu nai ki xailay mau ta katiktikan ki su Veyax ka taikua ki katiktikan ki su milingix ki ingaw au Nikma ta ti Pilatus tinian Kamang ta katiktikan ki su Iru ka mataikaha ki ata nisamamala mila mukua ki Joden kma neinian Asi mau pakivalayen ta varaw tinian Ra kidi umi ka awmien au kamu ta sasat ru uvavatuxan ki Halidaawen Mamuy kamu kawa ka awmiaw mau kamu ta Maisasu ka Sibavaw ki Joden Anata nimakulix ta neni mila makuimid kma Asi ti ata ra ti Barrabas apa Ka na tamalpux ta ti Barrabas Tu kidi kana nimara ta ti Pilatus ti Jesusan ka nipatawbawrix smaplat tinian Iru ka tkaha tminun ta masasit ki sakiru ki na adim nipukua pakahalap tu vungo tin ka nipapakulamux apa tinian ki kuvar ka na patax ka mamay ki apuy Ka nikma Tabe Maisasu ka Sibavaw ki Joden Ka nitmaplax tu timi tinian Anata nimila ta ti Pilatus samamala kma neinian Kitay paupanaxen au ta teni imumian alay ka kavanay mumi ka asi mau pakivalayen ta varaw tinian Anata nisamamala ta ti Jesus ka nipakasakiru ki na adim makulamux ki na patax ka mama ki apuy Ka nikma ta ti Pilatus neinian Kitay ta kaawlung Iru ka kmita tinian ta tamapxik ka sibavaw ki makua apa sidarim neinian nimakulix ta neni kma Punavavaraa punavavaraa tinian Nikma ta ti Pilatus neinian Arawto tinian ta imumi ka punavavaraa tinian Nda asien au makivalay ta varaw tinian Nimataivli ta Joden tinian Aku-tatuko kame ka mapataya ta teni ki tatuko ian alay ka nipumadoen tin pu-Alak ki Alid tinian Iru ka milingix ki su kata ta ti Pilatus nikasaunen tin matakut Ka nimurbo mila tu talax ka kairangen ki papamamaan ka nikma ti Jesusan Mang kaw ki awma Ra asi nimataivli ta ti Jesus ki su tinian Anata nikma ta ti Pilatus tinian Asi imhu kawa ka ingaway iauan Asi kaw kawa mumxa ka aku-lix ko tu punavavaraxan imhuan ka aku-lix ap-o tu awmien imhuan Ni-mataivli ta ti Jesus Ausia kaw ki lix iauan hairu niina papan ta ata maka vavaw imhuan alay ki ana teni ka nipaatunun iauan imhuan aku-varaw ka siuro irang Tu kidi kana nikmiim ta ti Pilatus ki awmiay tin tinian ra nimakutun ta Joden kma Hairu mawmia kaw ti atan asiato kaw riu ki Siatix Sibavaw veyax ka papainado papaisasu tinian makuduma ta teni ki su ki Siatix Sibavaw Iru ka nimilingix ta ti Pilatus ki su kata niad tin ta ti Jesus pasamamala ka nimirung tu irarungan papamamax tu itukuan ka pananangen Lithostrotos ra tu su ki Hebreen Gabbatha Ka sitatananenato ta uvavatuxan ki Halidaawen tu hivat lava ki kainnm ki talay ka nikma ki Joden Kitay ta Maisasu ka Sibavaw imumian Ra nimakutun ta neni Araw araw punavavaraato tinian Nikma ta ti Pilatus neinian Punavavaraxay mau kawa ta Maisasu ka Sibavaw imumian Nimataivli ta tamapxik ka sibavaw Ausi kame ki maisasu dik ki Siatix Sibavaw Anata nipaatunun tinian paakua neinian alay ka punavavaraxaylato ta teni Ka nimara ta neni ti Jesusan patawpanax  Iru ka avalen tin ta navavarax tin nitpapanax mukua tu itukuan ka pananangen itukuan ki toktok ki vungo ra tu su ki Hebreen Golgatha Tu hina nipunavavarax tinian ka pulam apa tinian raruha ki pani tu idiidi ki sasasat ka niputukaden nein ta ti Jesus Ka nismulad apa ta ti Pilatus ki na aahalap ka atahalapen tin tu navavarax ka nisulat tin kma-hina JESUS KA MAKA-NAZARETH MAISASU KA SIBAVAW KI JODEN Na aahalap kana ta nikiting ki mabatung ki Joden alay ka tu tamang ki awma ta itukuan ki nipunavavaraxen ta ti Jesus ka nisulaten ta ana tu su ki Hebreen ki Griekken ki Romeynen Anata nikma ta tamapxik ka sibavaw ki Joden ti Pilatusan Inayto smulat Ta Maisasu ka Sibavaw ki Joden Ra at-apa ka nipasusuen tin Maisasu ko ka Sibavaw ki Joden Nimataivli ta ti Pilatus Ka nisulaten au ta nisulaten au Masasit kana ru nipunavavarax ti Jesusan nimara ki nipamien tin ka xipatan nein matatax ki masasit ka sasasat ta sasat ki atax ki suluy apa Ka rulen ka suluy kana ta ausi ki nipadoman ra makavavaw nitmuk tminun Anata nimatavatavax ta neni ki su In-eta kiit ki ata ra pakiaw eta ru atimanga alay ka pavawtaw ta na Sasulat ka kma Nimatataxato ki nipamiaen au nipakiaw apa alay ki kulamux au Ata ta nipamten ki masasit Ka nimituk ki navavarax ti Jesus mituko ta rarenan tin ki taiapara apa ki rarenan tin ti Maria ka nikaya ti Klope ti Maria apa Magdalena Iru ka kmita ta ti Jesus ki rarenan tin ki patatautauen apa ka kavaangoen tin ka itulam mituko nikma ki rarenan tin Ina kitay ta Alak uhu Siawx ki ana nikma ki patatautauxen Kitay ta ti ina uhu Ka tu kidi ki talay kana nipatulam tinian ta patatautauxan pataakua tu talax tin Siawx ki ana ru kavanan ti Jesus ka pafteato ta imid ki mamang alay ka pavawtaw ta na Sasulat nikma ta teni Maito ko Ka niatakuan hina ta sato ka matmuy ki mapingit ka niputmuyen nein ki mapingit ta na vadiu ka mama ki purut maritung malifvit ki isope ka nipatutukil ki ana tu mutus tin Iru ka nikdiman ta ti Jesus ki mapingit nikma Paikahanato maiamut ka ru mawsusu ki vungo nimitaraawx ki hinawa Anata ta Joden alay ka asi paitukuaay tu na vavarax ta vuavual ru wai ki paihababan alay ka kidiato ki siatatanangen nda tu kairangen ta wai kana ki paihababan nitmumimia ti Pilatusan ki vlaay ki tural nein ka awmiayl apa ta neni Anata niirua ta masaait ka nivlan nein ta tural ki nawnamu ki kararuha ka nipulam tinian punavavarax Iru ra mukua ti Jesusan ru kitan nein ka piskahaato mapatay anata asi nein nivlan ta tural tin Ra saat ki masasit ta nitmivus tu kating tin ki rarurux ka madis nimupanax hina ta amax ki ralum apa Ka teni ka nikmita xmail ki ata ka matiktik ta xailen tin ka kavanan tin ka mashut ta su tin alay ka tnamsingal apa kamu ta imumi Ka nipamten ta mamang kata alay ka pavawtaw ta na Sasulat Asi vlaanay ta sasasat ki tural tinian Ka mataila ta pani ki na Sasulat Kmita ta neni ki nitivusen nein Siawx ki ana ti Josef ka maka-Arimathea ka na patatautaux ti Jesus ra tu dung alay ki takut tin ki Joden ta nitmumimia ti Pilatusan ki paaranay tinian ta vuel ti Jesus ka hahayen ta ata ti Pilatus Anata niukua tin mawmia ki vuel ti Jesus Ka nimukua apa ta ti Nikodemus teni ta niirua tu nawnamu ka awvanan ti Jesusan ka akakeyul tin ki nihurat ka paatoen ki myrrhe ki aloe sat kaatuxan lava ki tingting Anata niara nein ta vuel ti Jesus ka nitmupu ki ata tu ait lam ki uru ka mavangux mama ka na kidi ki Joden ru ravaken Ka aku-raul hina tu itukuan ki nipunavavaraxan tinian ka tu raul kana ta ravak ka vaaw ka asi apa niatakuan ta timaman Tu hina niatakuan nein ta ti Jesus alay ki sitatanangen ki Joden nda itutamang ta ravak kana Ka tu wai ka nawnamu ki pta ki paihababan nisatakux ta ti Maria Magdalena ru marimdim apa mukua tu ravak ka nikitan tin ta vato ka awmienato tu ravak Anata nisium mukua ti Simon Petrusan ki patatautauen apa ka sasat ka kavaangoen ti Jesus ka nikma neinian Aranato ta Mairang maawmia tu ravak ka asi mian kavanan nimakakuna ta neni tinian Anata ni-tpapanax ta ti Petrus ki patatautauxan apa ka saasat ka niirua tu ravak Ra daruha kana ta nimakaula sium ra patatauxan apa ka saasat ta nisium siuro matax ti Petrusan ka siuroen tin mukua tu ravak Iru ka maawsusu nikitan tin ta atakuan ka ait ra asi nimurbo hina Ka niirua apa ta ti Simon Petrus maawx tinian ka nimurbo ta teni tu ravak kmita ki atakuan ka ait Ka na tatupu ki mula ka niatahalapen tu vungo tin asi niatasalan ki ait ra niatalbaxen apa matakurik tu pani ki itukuan Anata nimurbo apa ta patatautauxan ka saasat ka nisiuro mukua tu ravak ka nikitan tin ka nitnamsing apa Nda asi apa nein umxan ta na Sasulat ka likuxay tin apit ki nikapatayan Anata ni dmarang ta patatautauxan salikux mutalax Ka nimituko ta ti Maria itumala tu ravak ka tmangitangi Iru ka tmangitangi nimaawsusu ta teni tu ravak Ka nikitan tin ta raruha ki tamaxnaw tu pamian ka mapule ka mirung ta saasat tu vungo sasat apa tu rapal ki niatakuan ta vuel ti Jesus Ka nikma ta neni tinian Ina mang ka tatangitangien hu Nikma neinian Alay ka niara ta Mairang au ka asi mau umxan nimatakuna ta neni tinian Iru ka mataikaha ki ata nirmiduk ta teni maawvering ka nikitan tin ta ti Jesus ka mituko ra asi tin umxan ka ti Jesus ta ti ana Nikma ta ti Jesus tinian Ina mang ta tangitangien hu timang ta kiimen hu Tamasiraraul lava nikua tin ka nikma ta teni tinian Mairang hairu nimara kaw tinian putawax vanay ko nimatakuna kaw tinian ka araaw mau ta teni Nikma ta ti Jesus tinian Maria Iru ka maawduma ta teni nikma tinian Rabbouni ina akuanay ki su Tamamatautaux Nikma ta ti Jesus tinian Inay ko smukla asi apa mau nisabavawen tu Raraman au ra ukuaaw ki taiapapara au vanavana neinian Sabavaw ko tu Raraman au tu Raraman apa mumi tu Alid au tu Alid apa mumi Ka nimukua ta ti Maria Madalena maxnaw ki patatautauxan ka nikitan tin ta Mairang ka nipasusuen apa tin ta ata tinian Iru ka madungato tu saasat ki wai kana ka nawnamu ki pta ki paihababan ru niilix ta ngataf tu nipaaklaklan ki patatautauxan alay ki takut-n-nein ki Joden niirua ta ti Jesus mituko itutukad ka nikma neinian Aku-reya imumian Iru ka mataikaha ki ata nipakitan tin neinian ta rima tin ki kating apa tin Anata nimaray ta patatautauxan du kitan nein ta Mairang  Anata ni-mataila ta ti Jesus neinian Aku-reya imumian mama ki nipadingien ki Rama iauan madingi ap-o imumian Iru ka nimataikaha ki ata nimiyup ta teni kma neinian Araawto ta Yupan ka Dlix Matiktik Na mamang ka ataralay mumi ta varaw ataralaylato kana neinian na mamang apa ka paikakuaay mumi paikuaaylato kana neinian Ka ti Thomas ka saat ki sat kitian ab ki ruha ka siua Didymus asi itulam neinian du iruato ta ti Jesus Anata nikma tinian ta patatautauxan ka raruma Nikita nien ta Mairang Ra nikma ta teni Hairu asi ko kmita ki na luka ki pahu tu rima tin ru asi ko tmu ki kaamus au tu na luka ki pahu tmu apa ki rima au tu kating tin asi ko tnamsinga Ka siaawx ki kuixpa ki wai ayarbo mila ta patatautauxan ka itulam neinian ta ti Thomas ka niirua ta ti Jesus ru niilif ta ngataf mituko itutukad ka nikma Aku-reya imumian Siaawx ki ana nikma ti Thomasan Adawto hia ki kaamus uhu kitay ta rima au ka adawto ta rima uhu tuuaw tu kating au Ka ina asi tnamsing ra tamatnamsing apa Ka nimataivli ta ti Thomas kma tinian Mairang au Alid apa mau Nikma ta ti Jesus tinian Alay ka nikmita kaw iauan Thomas tnamsingato kow Tamatairiang ta asi nikmita ka tnamsingalato Madax apa ki na pukakidi ka pani ta nipamten ti Jesus tu ayakuan ki patatautauxan tin ka asi nisulaten tu sulat kata Ra nisulaten ta mamang kata alay ka tnamsinga kamu ka ti Jesus ta ti Christus Alak ki Alid ka ru tnamsing kamu ka akume-a kamu ki kawaxan tu nanang tin Siaawx ki ana nipakita ta ti Jesus mila tinian ki patatautauxan tu vaung ki Tiberias Ka nipakitan tin kma-hina tinian Itusaal ta ti Simon Petrus ti Thomas ka siua Didymus ti Nathanael ka maka-Kana tu Galilea ta alalak ti Zebedeus ki raruh-apa ka pani ki patatautauxan tin  Ka nikma ta ti Simon Petrus neinian Mukuaa ko mudilum Nikma ta neni tinian Tawlama kame imhuan Ka nitpapanax ta neni madis madakin tu avang ka asi nimara ta neni ki mamang maka-sat ki awvanan kana  Iru ka maramaxato madama nimituko ta ti Jesus tu karivil ra asi mumxa ta patatautauxan ka ti Jesus ta ti ana Anata nikma ta ti Jesus neinian K-alalak ausi kamu kawa ki avovok ka upapara mavok Nimataivli tinian Ausi kame Nikma ta teni neinian Smakiraluma ki sasamlid smakiual ki avang ka maraa kamu Anata nisakiralumen nein ka asi nein hilpuxen vihit ta ana alay ki tapang ki txung Anata patatautauxan kana ka kavaangoen ti Jesus nikma ti Petrusan Mairang ta ti ata Iru ka milingix ta ti Simon Petrus ka Mairang ta ti ata niahten tin ta pahalapen tin mamia alay ka manana ta teni ka nipuralum tinian puvaung Ka patatautauxan ka raruma niirua lam ki avang nda asi madalia neinian ta purux ruha lava kaatuxan ki na rarpung ki pariu ka vihiten nein ta sasamlid ka idadingen Iru ka nimupurux ta neni nikitan nein ta niatakuan ki apuy ka vaa ka pakahalapan ki txung ki paul Nikma ta ti Jesus neinian Aday ki txung kana ka niara umi hnin Ka nimuvavaw ta ti Simon Petrus vihit ki sasamlid pupurux ka matmuy ki txung ka irirang sat kaatuxan ab ki rima kitian ab ki turo mukuna ka dax ka kma-hina asi nikhit ta sasamlid Nikma ta ti Jesus neinian Muku-apa hia mirangaranga mavok Ka mangala ta timamang ki patatautauxan tmalix tinian Timang kaw ra umxan nein ka Mairang ta ti ata Anata nimukua ta ti Jesus ka niara tin ta paul ka nipxan tin neinian makaulaulau ki txung Ka kataturoato kana ki nipakitan ti Jesus tinian ki patatautauxan tin siaawx ki nipaapiten tinian ki nikapatayen tin Iru ka mikaha ta neni mirangaranga mavok nikma ta ti Jesus ti Simon Petrusan Simon alak ti Jona masaun kaw kawa mavaango iauan neinian kata Nikma tinian Hahay Mairang kavanaen hu ta kavaangoen au imhuan Nikma tinian Kadingaw ru pakanaw ta patak ki yoko au Ni mataila tinian tu kararuha Simon alak ti Jona mavaango kaw kawa iauan Nikma tinian Hahay Mairang kavanaen hu ta kavaangoen au imhuan Nikma tinian Kadingaw ru pakanaw ta yoko au Nikma tinian tu kataturo Simon alak ti Jona mavaango kaw kawa iauan Ka mavulas ta ti Petrus ka pasusuen tin tinian tu kataturu Mavaango kaw kawa iauan ka nikma tinian Mairang muatix kaw mawmxa ki mamang kavanaen hu ka kavaangoen au imhuan Nikma ta ti Jesus tinian Kadingaw ru pakanaw ta yoko au Mising mising kun au kaw du masaun apa kaw raway nimalimado kaw mait imhuan ka nimunaunang tu mamang ka kamuyen hu Iru ra kawxmamualato kaw siksikay mhu ta rima uhu ka maita ta pani imhuan mad tu asi muhu kamuyen Ka pasusuen tin ta ata pukidi ki su kapatayan ka mamaimang ka puvavaway tin ki kidi ta Alid Iru ka mataikaha ki ata nikma tinian maawxa iauan Iru ka maawduma ta ti Petrus nikitan tin ka maawx ta patatautauxan kana ka kavaangoen ka nimuohu apa ru hiadudungen tu avaw ti Jesus kma Mairang timang ta sivanavanaa imhuan Iru ka kitan ti Petrus ta ti ata nikma Jesusan Mairang umanga ta teni kata Nikma ta ti Jesus tinian Hairu mamuy ko ka maili ta teni tu kidi ki iraruruan au manga mhu Maawxa ta imhu iauan Anata nimawpanax ta su kata tu taiapapara ka asi mapataya ta patatautauxan kana Ka asi nipasusuen ti Jesus ki asi tin kapatayay ra at-apa hairu mamuy ko ka maili ta teni tu kidi ki iraruruen au manga mhu Teni ta patatautauxan ka xmail ka nismulat apa ki mamang kata ka kavanan ian ka matiktik ki su ta xailan tin Madax apa ta panini ki mamang ka nipamten ti Jesus hairu aatiluxanay maasasat lava smulat ta mamang kana pukidien au asi mamsinga ta imid ki nai mara ki na sasulat kana Amen"]