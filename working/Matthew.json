["Sulat ki kavuilan ti Jesus Christus ka na alak ti David ka na alak ti Abraham Ti Abraham ta nipualak ti Isaacan Ti Isaac ta nipualak ti Jakoban Ti Jacob ta nipualak ti Judaan ki taiapapar-apa tin da Ti Judas ta nipualak na Faresan na Zaraan apa pukua ti Thamaran Ti Fares ta nipualak ti Esroman Ti Esrom ta nipualak ti Araman Ti Aram ta nipualak ti Aminadaban Ti Aminadab ta nipualak ti Naassonan Ti Naasson ta nipualak ti Salmonan Ti Salmon ta nipualak na Bo\u00f6san pukua ti Rachaban Ti Bo\u00f6s ta nipualak na Obedan pukua ti Ruthan Ti Obed ta nipualak ti Jessean Ti Jesse ta nipualak ti Davidan ka na Maisasu ka Sibavaw Ti David ka na Maisasu ta nipualak ti Salomonan pukua tinian ka nikaya ti Urias Ti Salomon ta nipualak ti Roboaman Ti Roboam ta nipualak ti Abiaan Ti Abia ta nipualak ti Asaan Ti Asa ta nipualak ti Josafatan Ti Josafat ta nipualak ti Joraman Ti Joram ta nipualak ti Oziasan Ti Ozias ta nipualak ti Joathaman Ti Joatham ta nipualak ti Achazan Ti Achaz ta nipualak ti Ezechiasan Ti Ezechias ta nipualak ti Manassesan Ti Manasses ta nipualak ti Amonan Ti Amon ta nipualak ti Josiasan Ti Josias ta nipualak ti Jechoniasan ki taiapapar-apa tin tu tamang ki kidi ki takalaay pukua tu Babilon Tu aux apa ki nitakalan tu Babilon nipualak ta ti Jechonias ti Salathielan Ti Salathiel ta nipualak ti Zorobabelan Ti Zorobabel ta nipualak ti Abiudan Ti Abiud ta nipualak ti Eliakiman Ti Eliakim ta nipualak ti Azoran Ti Azor ta nipualak ti Sadokan Ti Sadok ta nipualak ti Achinan Ti Achin ta nipualak ti Eliudan Ti Eliud ta nipualak ti Eleazaran Ti Eleazar ta nipualak ti Matthanan Ti Matthan ta nipualak ti Jakoban Ti Jakob ta nipualak ti Josefan ka mukukuaa ti Mariaan ka nipaialak tin ta ti Jesus ka pananangen ki siua ti Christus Anata imid ki kavuivuilan na Abraham tu kidi ti David saatato kitian ab ki pat ki kavuivuilan Ka na David tu kidi ki takalaay pukua tu Babilon saatato kitian ab ki pat ki kavuivuilan da Ka na takalan tu Babilon tu kidi ti Christus saatato kitian ab ki pat ki kavuivuilan da Ka nipaialak-en ti Jesus Christusan ta na km-ato-hina Iru ka nimaamamado masashut ta ti Josef ka pakakitilay ti Maria ka dena tin ka asi apa nitaalam niaivavalay ka akukavuien ta teni ki na Yupan ka Dilix Matiktik Nda ti Josef ka ukukuaaw tin alay ka na matiktik ta teni ka niinangen tin pakaamax pakangala tinian nipurarix ki sawuzungen sawtawax tinian Hairu ka paxdimdimen tin ta ata kitay ta tamaxnaw ki Mairang ta nimupanax tinian tu maling ka nikma Josef ka na alak ti David ina matakut maya pukua imhuan ti Mariaan ka taawpawpaway muhu ka ata ka nikavui tin na Yupan ta ana ka Dilix Matiktik Ka maialaka ki alak ka parax ka sakinanangay mhu ta nananga tin Jesus alay ka tamapakarianga ki tau tin ki varaw nein Ka nimamtato ta mamang kata alay ka pavawtaw ta na su ki Mairang papataitunun ki tamamataitan ka nikma Kitay akume-a ki kavuien ta tmatul ka asi uparaen ka maialaka ki alak ka parax ka smakinananga kaw ki nanang tin Emmanuel teni ki su du pahavirivirien tu lam imitan ta Alid Iru ka nipatimawaen ta ti Josef ki niirpen tin niakua tin mama ki na sikakidi ki tamaxnaw ki Mairang tinian ka nipaukua tinian ki ukukuaaw tin Ka asi tin kalangen ta teni tu kidi ki nipaikahan tin maialak ta alak tin ka singada ka hismakinanang tinian ki nanang ka Jesus Nda hairu ka nipaialak ta ti Jesus tu Bethlehem ka itu Judea tu wai ki maisasu ka sibavaw ka ti Herodes Kitay nilumad ta makuzasing pulilit ka nimakaraya mukua tu Jerusalem Kun Tumang ta ni-paialak sibavaw ka maisasu ki Joden ka nikitan ian taaraya ta atatalingay tin ka nilumad kame tu daipay tinian Iru ka niilingix ta atta ki maisasu ka sibavaw ka ti Herodes miharafhafato ta teni ki sat kaawman apa ki Jerusalem tu lam tinian Ka ru nipapaawisaal tin imid ta tamapxik ka sibavau ki makusasulat apa ki tau nitmalix neinian paialakaw lava tumang ta ti Christus Ka nikma ta neni tinian tu Bethlehem ka itu Judea ka niaakma-hina smulat ki mataitan Ka imhu Bethlehem ta purux ki Juda madaawa asi awsiawsing kaw ki sibavaw dmilux maisasu ki Juda alay ka makakuaa imhuan mawpanax ta tamadilux ka kmadinga ki tauau ka Israel Tu kidi kana nimakuuzung tmataam ki makusacing pulilit kana ta ti Herodes nimungara neinian ki kidi ki niawpanaen ki atatalingay neinian Ka ru madingidingi neinian tu Bethlehem nikma Udadarangaw makipungas kmiim alay ki raway ka ru pakivalay-numi ta teni lmikuxa xnaw iauan alay ka iru-al apa ko daip tinian Neni kana du nitnakahato milingix ki maisasu ka sibavaw nidmarangato ra Ka kitay ta atatalingay ka niararaw nein taaraya niturouro tawkua neinian tu kidi apa kana ka nitawkua rikaw tu vavaw ki itukuan ki raway ra Iru ka kitan nein ta atatalingay nda ni-maray ta neini ki karayen ka uhang irang Ka tu urarboen nein ki talax ni-pakivalay nein ta raway lam ki rarenan tin ka ti Maria ka tu padukluen nein niraip tinian Hairu ka niaawlben ta vangay nein niad nein tinian ta hahoriuriu ka kim litaw ka paato litaw apa ka Myrrha Iru ka nipakusuen tu maling ka asi maawveringa salikux ti Heroesan nitawkua tu pani ki darang mukua tu purux nein ra Iru ka ni-taawkaha dmarang ta neini kitay ta tamaxnaw ki Mairang mupanax tu maling ti Josefan matai-kma-hyna Apita awxaw ta raway patupar-aw ta ti ina tin ilupta mukua tu Egypten ka itukua apa hina ka vanavanaay mau kaw ka kma-alato-hina ka kmiima ta ti Herodes ki raway ki pakapatayay tinian Anata teni ru nipapatimawaxen nimara ki raway lam ki rarenan tin ka awvanan ka nidmarang sakakua tu Egypten Ka niitukua hina tu nikapatayen ti Herodes alay ka pavawtaw ta na su ki Mairang papataitunun ki mataitan kun nitatam au ta alak au tu Egypten Iru ka kitan ti Herodes ka nisimhamha tinian ta makuzasing pulilit dumiaka uhang mangaidingit ta teni ka ru nimadingidingi nilupux ki imid ki raraway ka tu Bethlehem tu imd-apa ki karivirivil tin ka maka ruha ki tawil ka makua apa na akakuan ki kidi ka nitmawkilimux ki makuzasing puarara kana Tu kidi kana nipavtaw ta su ka na patasasu ki tamamataitan ka ti Jeremias kun Niilingxen tu Rama ta na rarungorungo ta na tatangitangi ki na rarayraying apa ka madax ti Rachel ta nitmangitangi mataivulavulas ki alalak tin ka inang ki pakahaniapen alay ka awluxato Iru ka nimakidi ki ikakaawlungan ta ti Herodes kitay ta tamaxnaw ki Mairang mawamax ti Josefan tu maling tin tu Egypten Kun Matimawa-a apit ar-aw ta Raway alamaw ti ina tin ka thabula mukua tu purux ki Israel ka nimapatay ta neni ka nikiikiim nein ta vati ki Raway Anata iru ka nimatimawax ta teni nimara ki raway ki rarenan apa tin ka nilumad tu purux ka Israel Nda iru ra ilingxen tin ka maisasu ka sibavaw ta ti Archelaus tu Judea mivariu ki raraman tin ka ti Herodes nimatakut sakakua hina ta teni Ra du nipakusuan tu maling nithabul tu lbalbax ki Galilea Iru ka lumalumad irua hina nimurila tu awma ka pananangen Nazareth alay ka pavawtaw ta na su ki tamamataitan ka pananangay ta teni ka Nazarenus Ka tu wai kana niirua ta ti Joannes ka Tamaawlux matasasu tu pawlapawlax ki Judea Kun Silalaa pasalikuxa ki vana umi ki rix ka nimutuk ta paisasuan ki tunun ki vuluvulum Ka teni ta ti ata ka nipasusuen ki mataitan ka ti Esajas kun Ingaw ki makulangax tu pawlapawlax Sidadaranga pakaparilpil ki darang ki MAIRANG paitiktikaw ta ukakun tin Teni ta ti Joannes ka niakumea ki pamamien tin ka na riving ki luang ka akutuuk ka kemel kmakua ki ait apa ka na kuraaw ka nimaid ki valut tin ka kanen tin idahi na hualaw apa ta anna To kidi kana nitpapanax mukua tinian ta Jerusalem imdayaw apa ta Judea imid apa ki sat kadapudapan ka tu hivat ki Jordaan Ka niawluxan tin ta neni tu Jordaan tu pupapanaxen ki varaw nein ra Teni ra du ararawen tin ta mabatung ki Fariseen ki Sadduceen tu awluxan tin nikma neinian Na kakubkub ki tpung timang ta nimaduk imumian pailput ki ngale ka rurumanga Anata makavua ki vua ka na kaangalen pasalikux-n-umi silala Ina pukidi imumian pxxdimdim paxmado pax-kma-hina Aku-na-raraman kame ti Abrahaman Ka pasusuen au kamu ra ka pailpux ta Alid paahpit ki vato kana ki alalak ti Abrahaman Hnin da ni-atakuan ta vuthaw tu patar ki paranaranax imid ki paranax ka asi makavua ki vua ka mariang taxtaawlato maring tu apuy Ti iau ta mawlux imumian ki ralum tu silalaan Ra teni ka siawx iauan mukua ta mararay malix iauan ka asi ko tu kairangan maikua ki tatapil tyn da teni ta mawluxa imumian ki Yupan ka Dlix Matiktik ki apuy apa ra Ka varaku tin paikuan ki rima tin ka pakakuptixa ki dadadaen tin ka palilidaw tin ta irung tu kuvaw Hudax da pailamaxaw tin tu apuy ka asi hmahay payupen Tu kidi kana ni-irua ta ti Jesus maka-Galilea tu Jordaan ti Joannesan alay ka paawluxay tin tinian Ra niuhang mavax ta ti Joannes tinian kun-hia Kidiato mau ka awluxay mhu ko ka irua kaw mukua iauan Ra nimataivli ta ti Jesus kma tinian Musa hnin ka kidiato imitan ta kma-hina ka pamtaw mita ta katiktikan ka imid Anata nimusato tinian Iru ka niawluxan ta ti Jesus madis nimadakin ka nimakaralum Ka kitay nilutuaf tinian ta vuluvulum ka nikitan tin ta Yupan ki Alid ka nimurarim mama ki padawx t-halap tinian Ka kitay ta ingaw ka nimakatunun ki vuluvulum ka nikma Ti ata ta alak au ka kavaangoen ka kamau-nau ta teni Tu kidi kana nidilux ta ti Jesus ki Yupan pukua tu pawlapawlax alay ki rpungay ki Litu kmawayraw tinian Ka ru nirmirkud mak-axpat kitian ki wai mak-axpat kitian apa ki awvan siawx ki ana nimaxangay ra Ka ru niirua tinian ta Tama-rpung-kmawayraw nikma Iru ka Alak kaw ki Alid pasusuay ka pahapapaulaw ta vato kata Nda teni ta mataivli nikma Nisulaten da Asi dik na paul ta pakawax ki kaawlung ra tu imd-apa ki su ka taikua mupanax tu mutus ki Alid Anata nimara ta Litu pukua tinian tu awma ka papaanien patamud ka nipaitukua tinian paitusapat tu paxaxkban ki apang ki kuva ki tatamden ki Alid Ka nikma tinian Hairu Alak kaw ki Alid puaringa purarim pumado imhuan alay ka nisulaten da Ka mamumua ki tamaxnaw tin alay imhuan ka paituhalapa ki rima hmapulu imhuan ki asi imhu dawr-aw ta vato ki rapal oho Ka na kma ta ti Jesus tinian Na aalalikux smulat Asi kaw rpunga ki MAIRANG ka Alid oho Nihala mara ta Litu pukua tinian tu vukin ka maramal ka nimaduk tinian imid ki paisasuan ki imid ki nai ki kairangen apa ki kidi nein Ka nikma tinian Piaaimday mau kaw pia ki mamang kata ru maawhakup kaw makualilid iauan Anata nikma ta ti Jesus tinian Dmaranga Tamamakuduma ka nisulaten ra MAIRANG ka Alid oho ta pakuhakubaw mhu ka dik tinian ta tatamday mhu ra Anata niataral tinian ta Litu Ka kitay niirua ta tamaxnaw milix tinian Iru ka nimilingix ta ti Jesus ka nipaatunun papusangat ta ti Joannes nisalikux muni mukua tu Galilea Ka ru nidarangen tin ta Nazareth niirua taula tu Kapernaum ka tu tamang ki vaung tu kidi ki purupurux ki Zabulon apa ki Neftalim apa Alay ka pavawtaw ta na su ki na tamamataitan ka ti Esajas ka kun Purux ki Zabulon purux apa ki Neftalim tu darang ki vaung tu arux ki Jordaan Galilea ki tautau Tautau ka mirung tu karumduman nikmita ki ramax ka irang Neni ka nimirung tu purux tu halung apa ki kapatayan niutiaxan ki ramax neinian Tu kidi kana nimatanawnamu ta ti Jesus matasasu matai-kma-hina Silala pasalikuxa ki vana umi ki rix ka nimutuk ta paisasuan ki tunun ki vuluvulum Ka tu hiritungen mununang ti Jesus tu said ki vaung ki Galilea nikitan tin ta raruha ki matataiapara ta ti Simon ka Petrus ki siua ti Andreas apa ka taiapara tin ka smakivaung ki raraihul ka na tamaudlum ta neni Ka nikm-ato-hina neinian mawawx-a iauan ka pasikuaaw mau kamu paudlum ki kaawlung Ka du madis ataral ki raraihul niawawxan nein tinian Hairu ka nimalidawa ta teni makakua hina nikitan tin ta raruha ki matataiapara ka pani ta ti Jakobus k-alak ti Zebed\u00e6us ti Joannes apa ka taiapara tin tupara ti Ama nein ka ti Zebed\u00e6us tu avang siapapat ki kakawawr nein ka nitataam tin ta teni Ra neni kana du nimadis dmarang ki avang ka talu ki Raraman apa nein ni-mawawx tinian Ka nihmaveyax tawritung ta ti Jesus tu imid ki Galilea matatautaux tu pawisasaalen nein matasasu ki xaxnaw ka Mariang ki paisasuan padarikax imid ki maalam imd-apa ki mivawalung tu tautauan Ka nipaulumaluman ta ilinxen ki nanang tin tu imid ki Siria ka niad nein tinian imid neinian ka asi mariang ki vual ka manini ki malam ki paialalamen ka isasaunen ki Litu ka pisburavural piskupang ka dimidimi-en ki vual ka nipapadarikax tin ta neni Ka mabatung ta makoilalaulau ka nimawawx tinian maka Galilea maka Dekapolis maka Jerusalem maka Judea maka arux apa ki Jordaan Iru ka kitan ti Jesus ki pakoilaulauan ki tau ni-madakun tu vukin ka du mirung niirua ta patatauautauauxan tin Ka ru nilutuaf ki mutus tin nimatautaux neinian kun Tamatairiang ta malimuk ki yupan Alay ka anenia ta paisasuan ki tunun ki vuluvulum Tamatairiang ta mavavulas Alay ka pakahaniapay ta neni Tamatairiang ta mahapux ki rix alay ka tabliay nein ta nai Tamatairiang ta maxangay ta maitu ki katiktikan alay ka pakavangtawaw ta neni Tamatairiang ta tamakaharum alay ka kaharumaw ta neni Tamatairiang ta makuptix ki rix ka mararawa ki Alid ta neni Tamatairiang ta tamapaparaya ka pananangay alalak ki Alid ta neni Tamatairiang ta kudiluxen alay ki katiktikan ka aneni ta paisasuan ki tunun ki vuluvulum Tamatairiang kamu du bavaruxa kmudilux imumian ta kaawlung du makuavavaxa makuduma imid ki su ka asi mariang mataiharang imumian alay iauan da Maraaya malabanga apa ki rix alay ka madax ta uvavarxan umi tu tunun ki vuluvulum da ka nikudilux kma-hina ta tamamataitan ka nisingada imumian Vaya kamu ki nai ta imumi iru ka mitamsi ta vaya pakahaarawlato ki mang Asiato mariang amamang dik subuanay smakimala ka xitxitaw ki kaawlung Ramax ki imid ki nai ta imumi asi hmahay itudung ta awma ka puvukinen da Ka asi tlan ta awing ka paiturboaylato ki sato ra paitukun apa tu pawaawingen ka mawinga imid neinian ka tu talax da Pakarama-aw kma-hina ta ramax umi tu amax ki kaawlung ka kmit-a ki na ringay umi ka mariang ka pakairangal apa ki kidi ki Raraman umi ka tu tunun ki vuluvulum Ina paxdimdim ka iruato ko ki awkakirixaw mau ta tatuko lava ta na su lava ki na tamamataitan Asi ko ni-irua ki awkakirixaw mau alay apa ka pamtaw mau ki ana Ka mising kun au kamu ra Tu kidi apa kana ka maliawra-a ta vulum ki nai asi maliawra-a ta Jota ka saasat ki tungaws apa ka saasat ki tatuko tu kidi apa kana ka pakahaaw pamut ta imid ki mamang da Timamang ta maawkakirix ki saasat ki na amumuan ka siuro usiusing ka matautauxalato kma-hina ki kaawlung pausiusingay ta teni mananang tu paisasuan ki tunun ki vuluvulum Ra timamang ta pamtalato ka matautauxalato ki ana pairangay mananang tu paisasuan ki tunun ki vuluvulum Ka pasusuen au kamu ra Du asi masauna mahuvar ta katiktikan umi ki katiktikan ki makusasulat ki Fariseen apa asi kamu murboa ki paisasuan ki tunun ki vuluvulum Niilingxen umi ka nipupanaxen ki su ki na mamumuan Asi kaw lupuxa ra timamang ta lupuxalato sidarima ki papamamaen da Ra ti iau ta kma imumian Timamang ta manino mavulas ki taiapara tin sidarima ki papamamaen da Timamang ta manananga ki taiapara tin maringaring sidarima ki pawisaalan ka kairangen Ra timamang ta kmaa ki su marimang sidarima ki apuy ki kalawhawen ra Nda iru ka adaw mhu ka pxikay ta papapa uhu tu itukuan pixik ka hibalayaw mhu hina ka akusu ki pataivulasen tu duma imhuan ta taiapara hu Ataralay hina ta papapa uhu tu duma ki itukuan pixik nda ukua mauroa maraya ki taiapara uhu dumiaka mukua pixik ki papapa uhu Madisa patmila ki rix ki katavaxen hu ka nimakuduma imhuan du ayalam apa kaw tinian tu darang ku asi lava paatununa imhuan ta katavaxen hu ki tamapamamax ka paatunutununal apa imhuan ta tamapamamax ki taingid ka taingdaylato kaw pusangat Dlix kun au kamu ra asi kaw mupana-a hina tu kidi apa kana ka paakaha kaw paatarimuka ki siuro ka makusing ki asa ka lumari Niilinxen umi ka ni-pupanaan ki su ki na mamumuan Asi kaw muzuzunga ki ni-maamax makakitil Ra ti iau ta kma imumian timamang ta masawmuy mararaw ki ina dakahato rborbo tinian tu tintin tin Iru ka pakaairaw imhuan tu rix ta mata uhu ka tu ual kmata aringanay patawax imhuan ka marianga imhuan ka upaxen ta saasat ka puk uhu ka asi sakitmukanay maring ta vual uhu tu kalawhawan Iru ka pakaairaw imhuan tu rix ta rima uhu ka ual luktaw aringanay patawax ta ata imhuan ka marianga imhuan ka upaxen ta saasat ka puk uhu ka asi sakitmukanay maring ta vual uhu tu kalawhawan Nipupanaxen apa ki su Hairu timang ta sawtawaxa ki kayaen tin ka piaa tinian ki sulat ki sawtatawatawax Ra ti iau ta kma imumian Ru timamang da ta sawtawaxa ki kayen tin ka ausi ki su ki parborboen paparborbo tinian ki pani ki parax ka timang ta mayaa ki nisawtawaxenato tamararborbo apa ta teni Nitnala apa kamu milingix ka nipupanaen ki su ki na mamumuan Asi kaw dmikura ki su ki na sawlalkut ra pamuta kaw ki MEIRANG ki na sawlalkut uhu Ra ti iau ta kma imumian Mikakua inang sawlkut ina sawbulum alay ka kairangan kana ka irarungen ki Alid Ina sawnai alay ka kakakuan kana ki rapal tin da ina saw-Jerusalem alay ka awma kana ki sibavaw maisasu ka irang Ina sawbungo sawlkut ki vungo alay ka asi kaw pasilpux pasilala ki sasat ka vukux pakaawdim lava pakapule lava Ka kmaalato-hina ta su umi haay haay asi asi kamamang ka masaun maluaf ki ata taikateenato ra Nimilingix kamu ka nipupanaen ki su Mata ta mivlia ki mata Walix ta mivlia ki walix Ra ti iau ta kma imumian ka inanga kamu mataduma ki mate ki rix timamang ta tmaplax imhuan tu timi ka ual paawparitay tinian ki idi apa mhu ra Timang ta mamuy marangirangil imhuan tu papamamaxen mupax ki kulamux uhu upaxanay apa tinian ki pakakisien da Ka timamang ra ta miipit patulam tinian imhuan sat katununan ki na kaarurux ki rapal tulama tinian ki duha katununan Piaa tinian ka tmumimia imhuan ra ka ina dmikur ki mamuy mibaa imhuan Nimilingix kamu ka nipupanax ta su Kavaangoaw mhu ta raruma hu ra ka kavahiraw mhu ta mavaux imhuan Ra ti iau ta masusu imumian Kavaangoaw ta mavaux imumian matairianga neinian ka makuavavax imumian ra kariangay neinian ka mavahir imumian makualilida alay neinian ka smamuk ka kmudylux imumian ra Alay ka alalaka kamu ki Raraman umi ka ayatunun ki vuluvulum Ka paawtatiaxen tin ta wai neinian ka asi mariang neinian apa ka mariang ki rix ka paudalen tin neinian ka matiktik neinian apa ka asi matiktik Ka ru kavaango-numi neinian ka mavaango imumian ka mang ta uvavarxan-numi Asi kawa kma-hina ki kidi ta tamaimux Iru ka dik kamu rmaya tmabe ki taiapara umi ka mang ta paisaunen umi ki tau ka raruma asi kawa kma-hina ki na ringay ta tamaimux Anata mataraawxa matiktik mama ka mataraawx matiktik ta Raraman umi ka ayatunun ki vuluvulum Pulilita ka asi kamu paaharum ki kaharum-numi paaamax ki kaawlung tu hahimataen nein hairu kma-kamu-hina ausia kamu ki uvavarxan ki Raraman umi ka ayatunun ki vuluvulum Anata hairu ka paaharum kaw ki kaharumen ina payup ki yub tu duma imhuan mama ki paninien ki rix ki su tu pawisasaalan tu daradarang alay ka luluxaw ki kaawlung Mising kunaw kamu ra makikahato makivalay ki uvavarxan nein da Iru ra paaharumen hu ta kaharumen ina paumxaa ki ui uhu ka mang ta ringay ki ual da Alay ka itudunga ta paaharmen hu ka Raraman uhu ka kmidung kmita paapanaxa paavli imhuan da Iru ka makualilid kaw asi kaw makaulaulaa neinian ka paninien ki rix ki su ka mamuy makutukuko makualilid tu pawisasaalan tu vikur apa ki daradarang ra alay ka mamaa ki kaawlung Diligh kun au kamu ra ka nimakikaha makivalay ki niuvavarxan nein Ra imhu du makualilid kaw murboa tu ikakuaen hu ka tu rbo ka du niilub kaw ki alub uhu makualilida ki Raraman uhu ka tu dung ka Raraman uhu ka kmidung kmita paalikuxa paavli imhuan tu panax da Tu pakualilid-numi ina makuharaduhat mama ki Haidang ka pawrarix neinian ka tnaharumay papakivalay alay ki pakurarinuxan nein Ina kma-hina ki kidi neinian ka mumxa ta Raraman umi ka maiaapo kamu ki mamang ru asi apa kamu tmumimia tinian Alay ki ata makualilida maku-kma-hina Raman ian ka itutunun kaw ki vuluvulum Pakutiktikaw lumulux ta nanang uhu Pairu-aw ta paisasuan uhu Paamtaw ta kamuyen hu mama tu tunun ki vulum kma-hina tu nai Pxay kame wai kata ki paul ian ka mamsing Atarala ki kawitingen hu imianan mama ka ataral kame ta imian ki kawiting-nian Ka inay kame dmilux tu rpungan ra haumiay kame ki litu Ka amuhu ta paisasuan ta pailpuxan ta kairangen ki kidi tu ikakuan midarinux Amen Ka du ataral kamu ki kaawlung ki ni-tawrahayen nein dumiaka ataralal apa imumian ta Raraman umi ka tu tunun ki vuluvulum Iru ra asi kamu ataral ki kaawlung ki ni-tawrahay-en nein dumiaka asi atarala ta Raraman umi ki ni-tawrahayan umi Ka ru mirkud kamu ina masawvulas mama ki paninien ki rix ki su ka parumang ki vlung nein alay ka mahawaya ki kaawlung mama ki mirarkuda Mising kun au kamu ka nimar-ato ki niuvavarxan nein Ra imhu tu irarikden hu tibulua ki vungo hu padiupaw ta mula uhu Alay ka asi kaw maihahawaya ki kaawlung mama ki mirarkud ra ki Raraman apa mhu ka itudung ka Raraman uhu ka kmidung kmita paavlia imhuan tu ramax Ina pakavangay imumian ki vangay tu nai ka sidadan ki vawbawx ki thaf ka kuxkawen ka hauzungen ki mataliaw Ra pakavangaya imumian ki vangay tu tunun ki vulum ka asi sidadan ki bawbawx ki thaf apa ka asi kuxkawxen ka asi hauzungen ki mataliaw Ka tumang ta vangay umi tu-hina-al apa ta tintin umi Awing ki vual ta mata Iruru mapawxpawx mariang ta mata uhu dumiaka maimdalato maramax ta vual uhu Iru ra mate ta mata uhu dumiaka maimdalato marimdim ta vual uhu Iru karimdiman ta ramax ka itukua imhuan irangalato mama-ki-mang ta karimdiman mamado Asi hmahay ta timamang aduha milix ki mairairang ka mavahira lava ki saat ka mavaangoa lava ki saat ka unia lava ki saat murunga lava ki saat Asi kamu hmahay-sal milix ki Alid ki Mammon apa Alay ki ana pasusuen au kamu Ina paxkbu ki rix ki kawaxen umi ka mang ta kanaw mumi ka mang ta itaw mumi ina paxkbu apa ki vual umi ka mang ta pammiay mumi Asi kawa masaun kairangen ta kawaxan ki kakanen Ta vual apa ki pamamien Ararawaw ta ayayam ka sawabix tu vulum k-asi ahaw dmadiri k-asi ahaw maayam k-asi ahaw malid tu kuvaw Ra pakanen apa ta ana ki Raraman umi ka tu tunun ki vulum Asi kamu kawa siuro sibavaw ki ana ta imumi ra Timang imumian ta paxkbu pulpux pudima sat kavawaxen ki pariu tu kaangdaxan ki dii tin Kaumang ka paxkbu-numi paxdimdim ki pamamian Pulilitaw ta seyluf ka tu pulax mamaimang ta tatatul nein asi siba ki na pungas asi tmatinun ra Ka pasusuen au kamu ka asi kma-hina nipasitabung papakisi ta ti Salomon tu imid ki kairangen ki kidi tin mama ki saasat ki ana Iru kma-hina papamia ta Alid ki aluf ka itupapulax hnin ki wai kata ka pukuaaw udamay tu tatuluen asi kawa papasauna papamia imumian ka usising kamu ki tnamsingan Alay ki ata ina paxkbu ki rix matai-kma-hina ki su Mang ta kanaw mian Mang ta itaw mian Mang lava ta pamiay mian Alay ka kiimen ta mamang kata ki Haidang Ka kavanan ki Raraman umi ka itutunun ki vulum ka maiaapo kamu ki mamang kata Ra makiuroa kmiim ki paisasuan ki Alid ki katiktikan apa tin da ka imid ki mamang kata paatautay kamu ra Alay ki ata ina paxkbu ki wai ka udamaya ka udamay ki wai ta makbua ki atenia Taiadludlux ta awaiai ki kateen tin mamado Ina dmingding kmaixkahir alay ka asi kamu dingdingaw kmaixkahir Ka tu dadingdingen ki mamang nidmingding kamu dingdingaw kamu ra ka tu rarpungen ki mamang ka nirmarpung kamu rarpungaw kamu ra Ka kaumang ka kitaen hu ta huka ka tu mata ki taiapara uhu ra alox ka paranax ka tu mata uhu asi imhu puliliten Nda mataimam-a kaw ki mang ki tqiapara uhu hamiaw mau ta huka tu mata uhu ka kitay akualox tu mata uhu Imhu ka paninien ki rix ki su haawroaw ta alox tu mata uhu dumiaka mararawa kaw ki aawmataaw mhu ta huka tu mata ki taiapara uhu Ina pia tu asuasuan ki nipasani tu tatamden ki Alid ina maring ta vato umi ka taikua tu kudo smakikua tu kavuvuluan alay ka asi hmitxida ki ana ki na kurkur nein ka du ni-maawvering kmavisa imumian ra Tmoumimi-a ka paay kamu kmiima ka makivalaya kamu tmubtuba ka aawlbay kamu Ka timamang ta tmumimia mara ta teni timamang ta kmakiim makivalay ta teni timamang ka tmubtub aawlbay ta teni Timang lava imumian ka ru tmumimia tinian ta alak tin ki paul paay tin kawa ki vato Ka ru tmumimia lava tinian ki txing paaylato tin kawa ki na vulay Hairu mavana kamu ta imumi ka mate ki kidi hmariu ki alalak umi ki papapa ka mariang asi kawa paasauna ta Raraman umi ka tu tunun ki vuluvulum paaurif ki riang neinian ka tmumimia tinian Anata imid ki mamang ka kamuy-numi ka paamten imumian ki tau ata ta paamtaw mumi neinian da Ka kma-hina ta na tatuko ki na tamamataitan apa Sararboa tu ngataf ka malingud alay ka mahaway ta ngataf ka mahaiyahay ta darang ka pasakakuan tu sidadan ka mabatung ta sararbo ki ana Ka masiid ta ngataf ka malingud ta darang ka paukakuan tu kawaxan ka matiting ta makivalay ki ana Ra saukavira ki mataitan mataiharang ka irua imumian tu pamamien ka na yoko ra tu rbo apa mama ki kmakakan yoko ta neni Kalangaw mumi ta neni tu vua nein ra Piasalen kawa pitix ta karawmatax tu adaduman Ki kamaya lava tu aixawan Kma-apa-hina imid ki paranax ka mariang makavua ki vua ka mariang paranax ka asi mariang makavua ki vua ka asi mariang Asi hmahay makavua ta paranax ka mariang ki vua ka asi mariang paranax apa ka asi mariang asi hmahay makavua ki vua ka mariang Imid ki paranax k-asi makavua ki vua ka mariang tatataenato ka aringato tu apuy ra Anata kalangaw mumi tu vua nein ta neni Asi sararboa tu paisasuan ki tunun ki vuluvulum ta maibuvual ka mananang iauan Mairang Mairang ra dik tinian ka akua ki kamuyen ti Rama au ka ayatunun ki vuluvulum Mabatung ta kmaix-kmaa-hina ki su Mairang Mairang asi kame kawa nimataitan tu nanang uhu asi kame kawa nipadarang tu nanang uhu ki Litu asi kame kawa nimairingay apa tu nanang uhu ki madax ki ringay ki kailxen Ka tu kidi kana mataipanaxa ko ki su neinian Mikakua asi mau kamu nikalangen dmaranga iauan imumi ka mapungas mirung tu katukulan Anata imid ki maibuvual ka milingix ki susu au kata du akua pakaulaulaw mau tinian ki parax ka macinaw ka nimairingay ki talax tin tu vukin ka vato Ka nimurarim ta dumdum ka niirua ta vaha nibavare ta vare ka nismirif ki talax kana ka asi nimatub da alay ka niaraxan ki vato ra Ka imid ki maibuavual ka milingix ki susu au kata du asi akua pakaulaul-awlato ki parax ka rmapurapu ka nimairingay ki talax tin tu liix Ka nimurarim ta dumdum ka niirua ta vaha nibavare ta vare ka nismirif ki talax kana ka nimatub da ka nimaluaf ta paatuban tin da Ka nikmato-hina ka patkahato ta ti Jesus ki su kata ka niinax ta makoilalaulau alay ki nipatautauxen tin da Alay ka nimatatautaux neinian mama ki akukairangen ki kidi asi mama ki makusasulat Iru ka nitdarim ta teni tu vukin da mabatung ta makoilalaulau ka nimaaux tinian Ka kitay ta Leproos ka utataumen niirua daip tinian kun Mairang du mamuy kaw pakalpux kaw pakakuptix iauan da Ka du sikiskix ki rima tin ta ti Jesus nismukla tinian kun Mamuy ko nda kmuptia Ka nipakasumen pakakuptix ta awtataumen tin Ka nikma ta ti Jesus tinian kitay ka asi mhu banavanaay timamangan Ra ukua pakit-a imhuan ki Dadilo ka pixika ki papxan ka na sikakidi ti Moses tu pataitununen ki rix nein Iru ka nisararbo ta ti Jesus tu Kapernaum niirua tinian ta maisasu ki sat kaatuxan ki vual tmumimia tinian Kun Mairang kitalax maliko ta raraway au ka dimidimien ki vual ka pailuaf paialalam Ka nikma ta ti Jesus tinian Iru-a ko pakakuridax tinian Ka du mataivli ta maisasu ki sat kaatuxan ki vual nikma Asi ko kairangen ki kidi ka murboa kaw ki apang au ra pudika pusu ki su ka saasat anata madarikaxa ta raraway au Ka tau apa ko ka niakun papaisasu ki raruma ka sidarim iauan ta tamamasit ka matai-kma-ko-hia ki su ti at-an Ukua ka mukua ki pani apa Iru-a ka irua ki raraway apa mau Mairingaya ki ata ka mairingay ra Du milingix ki ata ta ti Jesus nimukiap da ka nikma neinian ka maaux tinian Dlix kun au kamu ra asi apa ko makivalay ki tnamsingan ka kma-hia irang tu Israel Ka pasusuen au kamu ra ka mabatung ta iru-a ka makaraya ki makaraur ka mirunga itulam ti Abrahaman Isaakan ti Jakoban tu paisasuan ki tunun ki vuluvulum Ra neni ka alalak ki paisasuan sakimamalanay tu karumduman ka siuro itutawax ka akume-a hina ta tangitangien ki patitingen apa ki walix da Ka nikma ta ti Jesus ki maisasu ki sat kaatuxan ki vual Dmaranga paamtaw kaw mama ki nitnamsingen hu Ka nikawxdarikax ta raraway tin dlix tu kidi ki talay kana Ka ru niurarboen ti Jesus ki talax ti Petrus nikmita ki rarenan ki kayen tin ka malaliko ka aingiting Ka nismurap ki rima tin ka niataral ta aingit tinian ka niapit ka nipailailix tin tinian Iru ka kakahan madung ni-maad tinian ki mabatung ka niulitu ka nipadarangen tin ki su ta yupan ka mate ka nipakakuridax imid neinian ka asi mariang ki vual Alay ka pamtawlato ta na su ki tamamataitan ka ti Esajas ka kma Niara tin puhalap tinian ta asi kasakiten eta ka tubxan tin ta kaalam eta Tu kakitan ti Jesus ki mabatung ki makoilalaulau ka tu ritung tinian nipadingien tin pauarux patawavang Ka niirua tinian saat ki makusasulat ka nikma tinian Tamamatautaux aawawxaw mau kaw tumamang ta sakakuaay mhu Ka nikma ta ti Jesus tinian Akulbas ta mamay-hana akulaulau ta ayayam ka sawabux tu vulum ra ausi ki mamang ta Alak ki kaawlung ka pakikuaay ki vungo tin Ka pani ki vual ka nipatautauen tin nikma tinian Mairang hahay ko ki ukuay mau siuro rmavak ki raraman au Ra nikma ta ti Jesus tinian Maawawxa iauan nda paravaka ki patay neinian ka nimapatay Iru ka nimuavang ta teni ni-maawx tinian ta patatautauen tin Ka kitay ka nimapit ta ruar ka irang tu vaung kma-apa-hina ka niuhalap ki rungwal ta avang Teni ra ta nimairip Ka ru irua ta patatautauen tin nipapatimawax tinian kun Mairang kadingu kame ku mapapatay kita Ka nimasusu neinian Kaumang ka matakut kamu imumi ka using ki tnamsingan Nda ka niapit ta teni nipatimxan tin ta vare vaung apa ka uhangato palungpung ka niausi ki sipaw Ka nimukiap ta tau kun Mamang ta teni kata ka milix tinian ta vare vaung apa Iru ka nimuarux ta teni tu purux ki Gergesenen nimawawakla tinian raruha ki niulitu ka mupanax makarbo ki ravaravak ka nimaluaf maplax kma-apa-hina ka asi hmalilpux hmarivat ta timamang ki darang kana Ka kitay nimakulangax ta neni kun Manga mian imhu apa Jesus ka Alak ki Alid Iruato kaw hia parpung pakahimko imianan du ausi apa kidi ra Ka tu dalia neinian niakuyuax ki madax ki vavuy ka bavawavawax kmiim ki kanaw nein Ka nitmumimia tinian ta litulitu kun Iruru padarang kaw imianan hahayay kame padarang paurbo tu yuax ki vavuy Ka nikma ta teni neinian Uku-a Neni ra du mupanax nimukua murbo ki yuax ki vavuy ka kitay vavaringbing ta imid ki yuax ki vavuy maka abavoak tu vaung ka nipistarimukax tu raluralum Ka niilput ta nisuayam ka ru nimawaumato nixnaw imid ki mamang da ki at-apa ka nipamten tinian ka niulitu Ka kitay nimutmuk ta sat kaauman dmumaduma ti Jesusan Ka ru kitan nein tinian nitmumimia ka malidaawa ki kidi ki purux nein Iru ka nimuavang nimuarux mukua tu awma tin Ka kitay nimad tinian ki dimidimien ka malaliko tu apaxen Hairu ka kakiten ti Jesus ta tnamsingan nein nikma ki dimidimien da Paxshuta apak ataralen kaw ki varaw Ka kitay ta raruma ki makusasulat nimatairarix da Barix makutalum ta ti ata ki Alid Ka du kmita ta ti Jesus ki na paxdarimdim nein nikma Kaumang paxsamuk kamu paxdimdim tu rix umi Ka mang ta masaun asi mahufpit ka su Ataralen kaw ki varaw ki pusuen lava Apita munaunanga Ka alay ka mumxaa kamu ka akukairangen ki kailxen ta Alak ki kaawlung tu ataralan ki varaw tu nai ra nda nikma tu dimidimien Apita araw ta apaxen uhu dmaranga mukua tu talax uhu Ka ru niapit nidmarang mukua tu talax tin Iru ka kakitan ta ata ki makoilalaulau nimurinxaw ka nipakairang ki kidi ki Alid ka nipixa ki kairangen ki kailxen ka kma-hina ki kaawlung da Ka tu halidaawen ti Jesus hina nikmita ki vual ka mirung tu talax ki aimxan ka ti Mattheus ki nanang ka ni-kma tinian Maawawxa iau-an Ka ru niapit nimaawx tinian Ka nikmato-hina du mirung mavok tu talax ti Mattheus kitay mabatung ki tamaimux ki tamakavaraw apa niirua misaal ti Jesusan ki patatautauen apa tin Ka ru nikmita ki ata ta Fariz\u00e9en nikma ta neni ki patatautauen tin Kaumang ka misaal mavok ta tamamatatautaux imumian ki tamaimux ki tamakavaraw ra Iru ka milingix ta ti Jesus ki ata nikma neinian Manga neinian ka madarikax ta tamasimimia ki maalam ka dik alay ki asi mariang ki vual Ra ukuawto papatautauanay ka mang ta ata Kaharuman ta kamuyen au asi papxikan K-asi ko iruato ki tataamaw mau ta matiktik ra tamakavaraw apa tu silalan Tu kidi kana niirua tinian ta patatautauen ti Joannes kun Kaumang ka vunavunay kame mirkit ta imian ki Farizeen apa ra asi mirkit ta patatautauen uhu Ka nikma ta ti Jesus neinian Hmahay kawa mavulas ta alalak ka pulalam ki parax ka vahaw ru ayiakua apa neinian ta parax ka makakakitil kana Ra iru-a ta waii ka hamiawlato ta parax ka makakakitil neinian anata mirkita ta neni Ausi ta timamang ka puhalap ki apapad ka ausi apa ki huping ka vaaw apa tu kulamux ka marufpa ka rie ka mukhit ta na apad ki kulamux ka mudarima mukhit ta khit Ka asi pukuan ta hala ki karawmata ka vaaw tu vanak ka rii iru kma-hina muptua ta vanak ka pautirien ta hala ka mikulay ta vanak ra pukuan ta hala ki karawmata ka vahaw tu vanak ka vahaw ka ruruha kana kasaalen hma paidarii Tu pasusuen tin neinian ki ata kitay saat ki sibavaw niirua daip tinian kun Nimapatay huni ta alak au ka ina ra ukuaa puhalap ki rima uhu tinian ka mawaxa ta teni Ka ru ni-apit ta ti Jesus ni-mawawx tinian mulam ki patatautauxen tin Ka kitay ta ina ka tawamaxan maka sat kitian ab ki ruha ki tawil du murikur muaawx nismukla ki na papidpid ki kulamux tin Ka nimataimado tinian ru sudiken au smukla ki kulamux tin dumiaka darikaxa ko Ka ru nimaawvering ta ti Jesus nikmita tinian kma Paxshuta timi nipakariang imhuan ta tnamsingan uhu Ka nipadarikaxen ta ina na tu kidi ki talay kana Iru ka iruato ta ti Jesus tu talax ki sibavaw nikitan tin ta maiparingid ki kabatungan apa ka saangsang Nikma neinian Dmaranga k-asi nimapatay ta tmatul ra mataawdik mairip Ka nimawakakak matawa tinian Iru ka nipadarangen tin pasamamala ta kabatungan nisararbo ka nimaiitil tu rima tin ka niapit ta tmatul Ka nimaveyax masuni ta kalawakaw kata tu imid apa ki purux kana Iru ka malidaawa hina ta ti Jesus nimawawx tinian duruha ka mavuta tmatataam maku-kma-hina Na Alak ti David ka harumu kame Ka ru nimurbo ki talax niirua ta mavuta tinian Ka nikma ta ti Jesus neinian Tnamsing-n-umi kawa ka pailpuxen au ta ata Nikma ta neni tinian Haay Mairang Anata nismukla ki mata nein kun Mama ki nitnamsing-n-umi kmalato-hina imumian da Ka niparkilat ta mata nein Ka nitmakutakut ta ti Jesus mavax neinian kun Kitay ka asi umxaay timamang da Neni ra du samamala nipubeyax pupanax ki kalawakawan ki nanang tin tu imid ki purux kana Iru ka nisamamala ta neni kitay niad tinian ta vual ka mangupu ka niulitu Ka ru nipadarangen ta litu nimasusu ta mangupu Ka nimurinxaw ta makoilalaulau kun Mikakua asi apa kitan ki kma-hina tu Israel Ra nikma ta Farizeen Padarangen tin ta litu ki sibavaw ki litulitu Ka nimubeyax muritung ta ti Jesus ki imid ki maiawmaawma ki kairangen ki kausingan apa matatautaux tu pawisasalan nein matasasu ki xaxnaw ki paisasuan simimia apa imid ki maalam imd-apa ki maawahing tu tautauan Ka du kakitan tin ta makoilalaulau niuhang mararix maharum neinian alay ka nipasibaen ta neni pasaboak mama ki yuko ka ausi ki kmakading Anata nikma ki patatautauen tin Irang ta kaayamen ra matiting ta tamairung Anata tmumimia ki mairang ki ayaman ka riawriungay tin madingi ta mairunga tu ayaman tin ra Iru ka nitataam tin paukua tinian ki patatautauen tin ka sasat kitian ab ki ruha nipxan tin neinian ki kailxen ki padarangaw ta yupan ka asi matikanax ki rix ki padarikaxay lapa ta kaawhaingen Ata hnin ta nanang ki Padadingian ka sasat kitian ab ki ruha Siuro ta ti Simon ka siua Petrus ti Andreas apa ka taiapara tin ti Jakobus ka alak ti Zebedeus ti Joannes apa ka taiapara tin Ti Filippus ti Bartholomeus apa ti Thomas ti Mattheus apa ka na tamaimix ti Jakobus ka alak ti Alfeus ti Lebbeus apa ka pasiu-an Thaddeus Ti Simon Kananites ti Judas Iskariotes apa ka nisitunun simamha tinian Sasat kitian ab ki ruha kana ta nipadadingien ti Jesus ka nimakusu neinian kun Asi kamu mukuaa tu darang ki Haidang ka asi kamu murboa tu awmaawma ki Samaritanen Ra siura sakakua tu hmitaraawx ka yuko ki talax ki Israel Ka tu sakakua-n-umi matasasua kun Mutukato ta paisasuan ki tunun ki vuluvulum Pakadarikaa ki manguri pakakuptia ki leproos ka utataumen papatimaw-a ki patay padaranga ki litu Nipakinino-n-umi makivalay da paanino apa pixa ki ata Ina ta amia ki kim ki malituk ki awa lava tu ait umi ka ripirip Ina amia ki lavat tu darang ki ruruha ki puluvoen ki tatapil ki hukar lava Ka mangala ta tamairung ki kakanen tin da Tu awma tumamang ka tu kairangen tu kusingan lava ka sararboay mumi tmaitalixa timang ta mangal tu hina ka itukua hina tu kidi ki darangay mumi Du sararbo kamu tu talax mamaw-a ta kapis ki ana Ka ru maangal ta talax nda mukuaalato ta raya umi hina ka ru asi maangal dumiaka salikuxalato imumian ta raya umi Ka ru timamang ta asi makutatalax imumian ta asi apa milingixa ki su umi ru dmarang kamu tu talax tu awma lava kana taptapay ta rapul ki rapal umi Diligh kun au kamu ra kasaunay imawa ki pahahavuvung ta purux ki Sodoma ki Gomorra tu wai ki papamamaen ki awma kana Kitay padingien au kamu mama ki yuko tu tamawx ki luang ka mihakub Anata matalakawa mama ki vulay pakasaata ki rix mama ki padawx Sawkavir ra ki kaawlung alay ka paatununa imumian tu paawklaklan makisaal ki su ka paangata imumian tu paawisasaalan nein da Ka adaw kamu tu taisu ki purux tu maisasu apa ka sibavaw alay iauan alay ki xailen tiktik neinian ki Haidang apa ra Iru ra paatunua imumian ina mavuskar ki rix mamang lava kamang lava ta pasusuay mumi Ka purarixanaylato pia tu kidi ki talay kana imumian ka kamang ta pasusuay mumi ra Ka asi ta imumi ka masusu ra Yupan apa ki Raraman umi ka matairarix ki su imumian Ka paatununa ta saat ki taiapara ki taiapara tin tu kapatayan ta raraman ki alak tin ka makudumaa ta alalak ki taialalak neinian ka lupuxa neinian Ka kavahiranay kamu ki imid ki tau alay ki nanang au ra teni ka pahalimux tu ilalimuxan ta pakariangay da Iru ka kmudiluxa imumian tu awma kana ilputa mukua tu pani Ka dlix kun au kamu ra asi kamu hmaveyaa tu limulimu ki maiawmaawma ki Israel ka hmakahaalato irua ta Alak ki kaawlung Asi masaun tu vavaw ki kidi ta patatautauen ki matatautaux tinian ta kungsia apa ki mairang tin Mamsing ki patatautauen ru mikaulaa ki kidi mama ki matatautaux tinian ki kungsia ru mamaa ki mairang tin da Hairu nipananangen nein Beelzebul ta taitalax papinanay ki masaun ma-kma-hina mananang ta lalam tin tu talax Anata ina matakut neinian ka asi taawfen ki mamang ka asi aawtataawfay ka asi nihaen ki mamang k-asi kavanaylato Kamamang ka vanavanaen au kamu tu karumduman pasusuayto puramax ka mamang apa ka ilingix-n-umi tu tangira patasasuayto tu apang Ina matakut ki lmalpux ki vual ka asi pisilpux pakapatay ki vati Ra masauna matakut ki malix smidada ki vual ki vati tu kalawawen Asi kawa papailan ki lawmari ka saasat ta kiri ka ruruha Ka asi tnai ta saasat ki ana du inangen ki Raraman umi Ka ni-tawkiimden kuting ta vukux tu vongo umi Anata ina matakut ka siuro kamu tu vavaw ki kidi ki kiri ka madadax Anata timamang ta putaturuturuxa pupanax iauan tu amax ki kaawlung putaturuturuxaw mau tinian tu amax ki Raraman au ka tu tunun ki vuluvulum Ra timamang ta rmaua iauan tu amax ki kaawlung teni ta rauanay mau tu amax ki Raraman au ka tu tunun ki vuluvulum Ina pukidi purix ka iruato ko ki adaw mau ta raya tu nai Asi ko iruato ki adaw mau ta raya ra tiraw apa Ka iruato ko papatokdangirangil ki tau tu duma ki Raraman tin ki alak apa ka ina tu duma ki Rarenan tin ki alak apa ka ina ka aawkaxen tu duma ki Rarenan ka ni maawkax tinian Ka mavauxa ki taasaal tu sat katalaxan Timamang ta mavaango ti ama tinen ti ina tinen pasiuro iauan asi mangal ki kidi iauan da timamang apa ta mavaango ki alak ka parax ki alak ina pasiuro iauan asi mangal ki kidi iauan Timamang apa ta asi mara ki navavarax tin puhalap tinian maawx iauan asi mangal ki kidi iauan Timamang ta makivalay mataha ki vati tin patawrumaaw tin ta ana timamang apa ta patawrumaalato ki vati tin alay iauan pakivalayaw tin mataha ta ana Timamang ta makutatalax imumian makutatalaxato iauan timamang apa ta makutatalax iauan makutatalaxato ki nimadingi iauan Timamang ta makutatalax ki tamamataitan tu nanang ki tamamataitan pakivalayaw tin ta uvavarxan ki tamamataitan timamang ta makutatalax ki matiktik tu nanang ki matiktik pakivalayaw tin ta uvavarxan ki matiktik Ka timamang ta paita dik ki saat karukulan ki ralum ka mahanglu ki sasat ki usising kata ki kidi tu nanang ki patatautauen dlix kun au kamu ra asi tawrumaa ki uvavarxan tin Ka nikmato-hina du nipokidikidi pulimulimu ta ti Jesus pasikua ki sat kitian ab ki ruha ki patatautauen tin ka nimalidaawa hina matautaux matasasu tu awmaawma nein Ra du ilinxen ti Joannes tu sangat ta na ringay ti Christus niaduha madingi ki patatautauen tin Ka nikma tinian Imhu kawa ta tamairu-a ra amatay mian lava ki pani Ka nimataivli ta ti Jesus kma neinian Ukua likuxa xnaw ti Joannesan ki ata ka ailingix-n-umi ka kakitan umi Kmitato ta nimavuta marmunato munaunang ta nimapilay pakakuptixenato ta leproos ka niutaum hmilingixato ta nimatule paapitenato ta nimapatay ka xaxnawenato matasasu ta malimuk Ka tairiang ta teni k-asi anaixen pahalidawra pakavaraw iauan Ka tu udadarangen nein kana nimatainawnamu ta ti Jesus ki makoilalaulau mataimimia ti Joannesan Nimupanax kamu tu pulax kmita ki mang Rikua lava ka papataplaplaxen ki vare Ra nimupanax kamu kmita ki mang Tau lava ka mamiato ki mahapul ka kulamux Kitay neni ka mamia ki kulamux ka mahapul ta itukua tu talax ki maisasu ka sibavaw Ra nimupanax kamu kmita ki mang Tamamataitan lava Ka dlix kun au kamu ra ki masaun apa tu vavaw ki kidi ki tamamataitan da Ka teni ta ti ata ka na sasulatato Kitay padingien au ta tamaxnaw au pasiururo ki vlung uhu ka sidadaranga ki darang uhu siururo imhuan Dilix kun au kamu ra Neinian ka nipaialak ki inaina asi niapit ta timamang ka tu vavaw ki kidi ti Joannesan ka tamaawlux Ra teni ka masaun tu rarim ki kidi tu paisasuan ki tunun ki vuluvulum masaunato tu vavaw ki kidi tinian Ka na kidi ki wai ti Joannes ka Tamaawlux tu kidi apa hnin tununen ki kailxen ta paisasuan ki tunun ki vuluvulum ka neni ka tamatunun murbo tamia ki ana Ka imid ki na tamamataitan ki tatuko apa nimataitan tu kidi ti Joannesan Ka ru mamuy kamu laung ki su kata teni ta ti Elias ka pairuaw Timamang ka aku-tangira ki ailingilingix hmilingixaato Ka pakaulaulaw mau timamangan ta kavuivuilen kata Makaulaulato ki raraway ka mirarung tu airaxan ka tmatam ki lam nein Mataikma-hina ki su Nipaipariringiden ian kamu ka asi kamu nirmangtultul Nitakatangitangi kame tmatay ka asi kamu nitmangitangi Ka niirua ta ti Joannes asi kman asi mit Ka akulitu kun nein Iruato ta Alak ki kaawlung ka kman ka mit ka kun nein da Kitay ta kaawlung ka maurur ka tamadihu riu ki tamaimux ki tamakavaraw apa Ra niputiktiken ta pakusasingan ki alalak nein Anata nimainawnamu mairararay ki awmaawma ka nipafte hina ta madax ki kailxen tin ka urinxawen ka asi matamha silala ta neni Alay imhu ki Korazin alay imhu ki Bethzaida Ka ru nipafte tu Tyrus lava tu Sidon lava ta malix ka na ringay ka nipafte imumian ina matamha silala kalhay tu nimana lmawa tu avo apa ta neni Anata pasusuen au kamu ra Ka saunay lmawa ki pahahavuhavung ta Tyrus ki Sidon apa imumian tu wai ki papamamaxen da Ka imhu ki Kapernaum ka nipuvavawen ki kidi puvavulum muhulanay kaw tu kalawhawen Alay ka ru nipafte tu Sodoma ta malix ka na ringay kana ka nipafte imhuan ina itukakua tu kidi ki wai kata ta neni Ra ka pasusuen au kamu Ka saunay lmawa ta pahahavuavung ki purux ki Sodoma imhuan tu wai ki pamamaxen da Dlix tu kidi kana nimataivli ta ti Jesus ka nikma Pakululuxen au kaw Rama mairang ki tunun ki vulum ki nai ka niha uhu ta mamang kata ki makusasing ki tamaumxa ka awtataawfen hu ta ata pupanax ki alalak Haay Rama ka na kma-hina ta kamaw-n-hu tu amax uhu Imid ki mamang nipaatunun iauan ki Rama au ka asi kmalang ta timamang ki Alak dik ki Raraman asi kmalang ta timamang ki Raraman dik ki Alak teni apa ka kamuyay ki Alak maawtataawf pupanax ki ata Muimda mukua iauan ta imumi ka siba ka banunux ka pauliaw mau kamu Araw pakaxalap imumian ta paden au mawtawawxa iauan ka patautauanay iauan ka mahapux ko ki rix ka nitdarimen apa ki tintin ka makivalaya kamu ki paulian tu vati umi Ka mahapux ta paden au ka mahaal ta pabanunuxen au Tu kidi kana nitawkua ta ti Jesus ki na dadiri tu wai ki paihababan ka maxangay ta patatautauen tin mabis mutut apa ki nanax Ka ru kitan ta ata ki Farizeen nikma tinian Kitay pamut ta patatautauen uhu ki asi hahayen paamut tu wai ki paihababan Ra nikma ta teni neinian Asi kamu kawa nikuting ka mang ta nipairingayen ti David du maxangay neni apa ka na lam tin Mama ki mang ka nimurbo ki talax ki Alid ka nikman ki paul ki puamaxen ka asi hahayen pakan tinian ki lam apa tin da ra dik ki Dadilo Asai kamu lava nikmutkut tu tatuko ka nipasasaramsam ta dadilo ki wai ki paihababan tu nipasanien ka kuva ru na wai ki paihababan ka asi nimavaraw ta neni Ka pasusuen au kamu Ka ataen ta masaun mairang ki kidi ki kuva Iru ra umxan umi lava ka mang kana Kamuyen au ta kaharumen asi ki papxikan ina kamu asi nidmungdung kmaixkahir ki asi nimavaraw Ku mairang apa ki wai ki paihababan ta Alak ki kaawlung Ka ru malidaawa hina niirua tu pawisasaalan nein Ka kitay niaku-kaawlung ka niilaklaken ki rima ka nitmalix ta neni tinian kma Hahayen kawa pakadarikax tu wai ki paihababan alay ka pakavavarawa tinian Ka nikma ta teni neinian Tumang ta kaawlung imumian ka aku-sasat ki yoko ka ru muputo lava ta ana tu wai ki paihababan ka asi mawxa pubavaw ki ana Sipinanan ki masaun sibavaw ta kaawlung ki yoko Anata hahayen apa pamut ki mariang tu wai ki paihababan Anata nikma ki vual kana Siksikaw ta rima uhu ka nisiken tin ka nikawlikux kawriang mama ki idi tin Iru ka nimumala ta Farizeen nimakisaal ki su makiduma tinian mamaimang ka parmarmaa tinian Ra tu umxan ti Jesus ta ata ni-dmarang hina ka mararap ta makoilalaulau ka nimawawx tinian ka nipakaimden tin pakadarikax neinian Ka nisingix mavax neinian ka asi pakaamaxa tinian Alay ka pauftawlato ta na su ki na tamamataitan ka ti Esajas kun Kitay ta raraway au ka niperi au ka kavaangoen au ka kamawen ki vati au Puhalapaw mau tinian ta Yupan au ka xnaway tin ta dungdungan ki Haidang Asi marangirangila asi hmuauawa asi milingix ta timamang tu daradarang ki ingaw tin Asi paungituax ki htix ka nimupto asi payupaw tin ta purut ka maato tu kidial apa ka pudaawaa pupanax ki dingdingen tu tatununan Ka mitaduxa ta Haidang tu nanang tin Tu kidi kana niadan paukua tinian ta saat ka niulitu ka mavuta ka mangupu ka nipakadarikaxen tin tinian tu kidi ka kma-hina ka masusuato kmita ta nimavuta kana ka nimangupu apa Ka niinax ta imid ki makoilalaulau ka nikma Asi kawa na Alak ti David ta ti ata Ka ru ilinxen ta ata ki Farizeen nikma Asi padarang ta ti ata ki litu dik ki Beelzebul ka Sibavaw ki litulitu Iru ka mumxa ta ti Jesus ki na darimdim nein nimasusu neinian Imid ki paisasuan ka paipapurupurux neinian mamado pakapapawlaxaw pakasupok imd-apa ki awma ki talax lava ka paiawmaawma paitalatalax neinian mamado asi itukaku-a ta ana ra Ka ru padarang ta litu ki lituan papapiaxaw tinian mamado ka itukaqu-a mama ki mang ta paisasuan tin Iru ka padarangen au ta litu ki Beelzebul padarangen ta neni timangan ki alalak umi Alay ki ana tamadmungdunga ta neni imumian Iru ra padarangen au ta litu ki Yupan ki Alid anata iruato imumian ta paisasuan ki Alid Ka mulpuxa mama ki mang murbo ta timamang ki talax ki siuro malix pasawara ki sato tin ru asi tin aliuroen baut ta siuro malix anata pasawaraa ki talax tin Timamang ta asi tulam iauan teni ta makuduma iauan timamang apa ta asi papakipu papaisaal tulam iauan papapiax ta teni Alay ki ata pasusuen au kamu Imid ki varaw ki barxan apa makutalum ataralay ki kaawlung ra barxan makutalum ka makuduma ki Yupan asi ataralay ki kaawlung Ka timamang ta masusualato ki mamang ka su mataiduma ki Alak ki kaawlung ataralay tinian ta ata ra timamang ta mataidumadumalato ki Yupan ka Dlix Matiktik asi ataralay tinian ta ata asi tu idarinuxan kata ka hnin asi tu ata-pa ka iru-a du ruman Da pukidia matarix ka mariang lava ta paranax mariang apa ta vua tin ka asi mariang lava ta paranax ki vua apa tin Ka kalangen ki vua ta paranax Na kubkub ki tpung pulpux kamu mama ki mang pusu ki mariang ru mate kamu ra ka tu patawluafen ki tintin masusu ta mutus Tau ka mariang pupanax ki mariang ki kavangayan ka mariang ki tintin tau apa ka mate pupanax ki asi mariang ki kavangayan ka mate Ra pasusuen au kamu ka na sasasat ki nino ka su ka pasusuaylato ki kaawlung ka maivlia ta neni kuting ki ana tu wai ki papamamaxen Ka putiktikay kamu ki na su umi ka dingdingay kamu ki na su umi Anata nimataivli ta raruma ki makusasulat ki Farizeen apa ka nikma Matatautaux kamuy-n-ian kmita ka paamtay mhu ta pukidien Ra teni ta mataivli nikma neinian Kavuilan ka mate ka rarborbo tmumimia ki pukidien ka asi pxaanaylato neinian dik ki na pukakidi ki na tamamataitan ka ti Jonas Ka mama ka nimaka-turo ki wai maka-turo apa ki awvan ta ti Jonas tu vuil ki mawaw maka-turoa kma-hina ki wai ki awvan ta Alak ki kaawlung tu tintin ka rarun ki nai ra Apita ta paparax ka maka Ninive tu papamamaxen lam ki kavavuilan kata dmungdung neinian ka nisilala nipasalikux ki vana nein ki rix tu nipatasasuan ti Jonas Ka kitay masaun tu vavaw ki kidi ti Jonasan ataen hia Apita ta sibavaw ka maisasu ka ina ka maka timawx tu papamamaxen lam ki kavuilan kata dmungdung neinian alay ka niirua maka kidi ki nai milingix ki na kakakusasing ti Salomon Ka kitay masaun tu vavaw ki kidi ti Salomonan ataen hia Ka ru dmarangalato makarbo ki kaawlung ta yupan ka asi matikanax damiaka sakakuan tin munaunang tu itukuan ka markax kmakiim ki paihababay tin ra asi tin pakivalayen Anata pasusuen tin Salikuxa ko mukua tu talax au ka nidarangen au ka ru irua pakivalayen tin ka kuko ka niuapan ki uap tmura pakatabung ta ana Anata ukun tin mara patulam tinian pipitu ki yupan ka pani ka masaun mate tinian mamado ka ru nisararbo itukua ta neni hina ka aawx ki kaawlung kana pakasaunen pakate ki na uro tin Kmaalapa-hina ki kavuilan kata ka mate Ka ru pasusuen apa tin ki makoilalaulau kitay ta ti rena ki taiapapar-apa tin ta nimituko itumala kmiim ki pasusuay nein tinian Ka nikma ta ti ano tinian Kitay itumala hina mituko ta ti rena ki taiapar-apa mhu kmiim ki pasusuay nein imhuan Ra nimataivli ta teni kma tinian ka bana ki ata Timang ta rarenan au timang ta taiapapara au Ka ru sikiskix ki rima tin maivavaw ki patatautauen tin nikma Kitay ta rarenan au ki taiapara apa mau Ka timamang ta paamtalato ki kamuyen ki Rama au ka tu tunun ki vuluvulum teni ta taiapara au ki niaha ki rena apa mau Ka tu wai kana ru nimumala ta ti Jesus ki talax nimirung tu tamang ki vaung Ka mabatung ta makoilalaulau ka nimawaklakla tinian kma-hina ka nimuavang mirung ta teni ka imid ki makoilalaulau ta niitukua tu said Ka nipasusuen tin ta madadax ki mamang ki pamihkaulaulan kun Kitay nitpapanax muawma alay ki dirien ta tamadiri Ka tu dadirien tin nitkua ta ruma ki aap tu vidax ki darang ka niirua ta ayayam ka subux ka nirmuruk kman ki ana Ka nitkua ta ruma tu vatotoan ka mausing maliix ka nikawrblan ta ana tuul alay ka ausi ki malawhaw ka nai ra Iru ra nimutiax ta wai dumiaka nipatihuilen ka alay ka ausi ki patar nimilaklak da Ka nitkua ta ruma tu adadiman ka nikmaralib ta adim ka nipaipatay ki ana Ka nitkua ta ruma tu nai ka mariang ka nimakavua ki vua sat kaatuxan ta sasat ninim kitian ta pani ka turo kitian ta ruma ki viturux Timamang ta aku-tangira ki aililingix da milingxaato Iru ka irua tinian ta patatautauen tin nikma tinian Kaumang ka masusu kaw neinian ki pamikaulaulan Teni ra nimataivli kma neinian Alay ka nipxan imumian mumxa ki kalawhawen ki paisasuan ki tunun ki vuluvulum ra asi nipxanato ta neni kana Ka timamang ta akumea teni apa ta pxay ka akume-a ta teni ki kahuvaran ra timamang ta awlux aawmiay lapa tinian ta akumean tyn Alay ki ata pasusuen au neinian ki pamikaulaulan ki su alay ka tu kakitan nein asi kmitaa ka tu ailingxen nein asi milingixa ka asi mumxaa ta neni Ka pavawten neinian ta nipataitan ti Esajas ka kma Ilingxay mumi ki ailingxen ra asi kamu mumxaa ka kakitaay mumi ki kakitan ka asi kamu kmitaa pulilit Ka kawkunumato ta tintin ki tau kata ka nimahufpit milingix ta tangira nein ka niitub ta mata nein ki asi nein kitaay du rumang ki mata ki asi nein ilingay ki tangira ki asi nein umxay ki tintin ki asi nein silalaay ki pakadarikaxaw mau neinian Ra akuriang ta mata umi alay ka kmitaato ki tangira apa mumi alay ka milingix ato ra Ka dlix kun au kamu ra ka mabatung ki na tamamataitan ki na matiktik apa ta nimamuy kmita ka kitan umi ra asi nein nikitan milingix apa ka ilingix-n-umi ra asi nein niilingxen Anata milingixa ta imumi ki pamikaulaulan ki tamadiri Iru milingix ta timamang ki su ki paisasuan tu asi tin umxan dumiaka irua ta ti tatapin ka litu ka smimurang mara ki nidiri tu tintin tin Teni ta ti ano ka nidiri tu vidax ki darang Teni ka nidiri tu vatotoxan ka mahurat ki nai teni ta ti ana ka milingix ki su ka matadis mataray ki ana matarix Ra ausi ki patar tu mamado tinian ka tnadis tnakaha ta teni ka ru irua ta samkan ki kudiluxan lava alay ki su madis pakavarawenato Teni ra ka nidiri tu adadiman teni ta ti ata ka milingix ki su ra paxkboen paxdimdim ki idarinuxan kata ki simhamhan apa ki vangay ta kmaralib ki su ka makapawpax ta ana Teni ka nidiri tu nai ka mariang teni ta ti ata ka du milingix ki su ka mumxa ki ata ka makavua apa pupanax sat kaatuxan ta saasat ninim kitian ta pani ka turo kitian ta ruma ra Nipupanax neinian ki pani ki pamikaulaulan kun Pamikaulaulan ta paisasuan ki tunun ki vuluvulum ki tau ka nidmadiri ki aap ka mariang tu uma tin Ka tu irpen ki tau niirua ta vaux tin ka nidmiri ki uro ka asi mariang kmitamawx ki sivax ka nidmarangatu ra Iru ka nitibix kawngnara makavua nimupanax apa ta uro ka asi mariang Ka du mukua ta kunsia ki taitalax nikma tinian Mairang asi kawa mariang ta aap ka nidirien hu tu uma ho makakuna ka aku-uro ka asi mariang Teni ra nikma neinian Nipaamten kana ki tau ka mavaux Ka nikma ta kunsia tinian Kamuyen hu kawa ka ukuay mian malilud ki ana Ra nikma ta teni Asi alay ka ru malilud kamu ki uro ka asi mariang asia kamu lava piapara putul ki sivax Pakawsaalaw patul tu kaayamay ka tu kidi ki kaayamen pasusuay mau ki tau ka mayama Siuroa ilud ki uro ka asi mariang ka ibunaw ta ana tu ibun alay ka papilamaaw ra ildaw ta sivax tu kuvawaw Pani apa ki pamikaulaulan ka nipupanaxen tin neinian kun Mama ki tuto ki sxay ka kailoa ta paisasuan ki tunun ki vuluvulum ka niara ki tau ka na dadiri tin tu uma tin Ka siuro utikiling ta ana ki imid ki tuto iru ra nikawmxaato siuroato irang ki imid ki urouro ka kawparanaxato kma-apa-hina ka irua ta ayayam ka subux silawalw tu pehil tin da Ka nipasusuen tin ki pamikaulaulan ka pani Mama ta paisasuan ki tunun ki vuluvulum ki nipaiapingit ka niara ki ina ka nihma tu tuturo ki sawrarpungan ki moe tu kidi apa kana ka maimdato mapingit Kamamang kata nimasusu ta ti Jesus ki makoilalaulau tu pamikaulaulan ka asi nipasusuen ki mamang tu ausi ki pamikaulaulan Alay ka pavawtawlato ta na su ki tamamataitan kun Lutuafay mau ta mutus au tu pamikaulaulan Pupanaxay mau ta niha na kidi ki nipaitusamdingen ta darun ki imid ki nai Iru ka nipadarang ki makoilalaulau nimutalax ta ti Jesus Ka niirua tinian ta patatautauxan tin kun pataimsingi kame ki pamikaulaulan ki ururu ka asi mariang tu uma Teni ta ni-mataivli masusu neinian Teni ka dmadiri ki aap ka mariang teni ta Alak ki kaawlung Ka uma ta imid ka nai aap ka mariang da ta alalak ki paisasuan ra uro ka asi mariang ta alalak ki tamapakate ka litu Ra vauaux ka nidmiri ki ana teni ta litu ka kaayaman ta kawkahan kawlimulimu ki idarinuxn ra tau ka maayam tamaxnaw ta neni Anata mama ka palilden ta uro ka asi mariang ka papilalamaxen ki apuy kma-al-apa-hina tu kawkahan kawlimulimu ki idarinuxan Ka madingia ta Alak ki kaawlung ki tamaxnaw tin ka papaliluda tu paisasuan tin imid ki pakavarawen kmawairaw ki pamut apa ki katukulan Ka aringanay nein smakikua neinian tu tatuluan ki apuy tu hinaalato ta tangitangien ki patitingen apa ki walix Tu kidi kana matikanaxa ta matiktik mama ki wai tu paisasuan ki Rama nein Timamang ta aku-tangira tu ilingxan ilingxaw ra Mila mama ki kavangayan ka niha tu uma ta paisasuan ki tunun ki vuluvulum ka ru pakivalayen ki tau haen tin ta ana ka alay ki karayen ki rix ukun tin pasadima ki mamang tin ka paila ki uma kana Mila mama ta paisasuan ki tunun ki vuluvulum ki tamapaila ka kmiim ki vato ka maanix ka taikua tu kudo Ka ru nipakivalay tin ta saasat ki vato ka mangal ukun tin paimid pasadima ki mamang tin ka pailan tin ta ana Mil-apa mama ta paisasuan ki tunun ki vuluvulum ki kakawawr ka nipuvaungen ka ulud ki imid ki nanang ki txing Ka ru utmuyen ta ata hipapuruxen ki tamaudlum tu taitax ki ralum ka ru mirung sakuperien nein ki mariang pukua tu sato ra ka aring nein ta asi mariang Kma-alato-hina tu kawkahan kawlimulimu ki idarinuxan sapanaa ta tamaxnaw ka papapiaxa ki asi mariang na tu tamawx ki matiktik Ka aringay nein smakikua neinian tu tatuluan ki apuy tu hinaalato ta tangitangien ki patitingen apa ki walix Ka nikma ta ti Jesus neinian Muimid kamu kawa mumxa ki ata Nikma ta neni tinian Hahay Mairang Teni ra nikma neinian Anata imid ki makusasulat ka nipatatautauen tu paisasuan ki tunun ki vuluvulum mama ta teni ki taitalax ka pupanax ki vangay tin ki vaaw ki rie apa Ka nikma-hina ru nimataikaha ta ti Jesus ki pamikaulaulan kana ka nidmarang hina Ka ru iruato tu purux ki rama tin nimatautaux neinian tu pawisasaalan nein kma-hina ka nimukiap ta neni matai-kma-hina Makakuna tinian ta kakusasingan kata ki kailxen apa Asi kawa alak ta ti ata ki soihu asi kawa pananangen ta ti ina tin ti Maria ki taiapara-pa tin ta ti Jakobus ti Joses ti Simon ti Judas Ki niaa apa tin asi kawa ayaimid ayalam imitan Makakuna tinian ta imid ki mamang kata Ka nisaisalakuap tinian pakate neinian mamado Ra nikma ta ti Jesus neinian Ausi ki rikuren lumulux ta tamamataitan dik tu purux tin tu talax apa tin Ka asi tin nipaftaw madax ki malix ka ringay tu hina alay ki kauroan nein tnamsing Tu kidi kana nimilingix ta ti Herodes ka sat ki vual ki paxpat ki maisasu ki purux ki kakalawakaw ti Jesus Ka nikma ki raraway tin Ti Joannes ka na Tamaawlux ta ti ata Nipaapiten ta teni ki nikapatayan ka alay ki ata pairaringayen tinian ta kailxen ka ringay Ka nipatau ta ti Herodes ti Joannes-an ni-pavaut papusangat tinian alay ti Herodiasan ka kayen ki taiapara tin ka ti Filippus Ka nikma ta ti Joannes tinian Asi kaw hahayen maya tinian Ka ru nikamuyen tin pakapatay tinian nimatakut ki tau alay ka tamamataitan ta teni nikma ta rix nein Ka tu wai ki uvavatuxan ki nipaialak ta ti Herodes nirmangtultul ta tatimien ti Herodias tu tukad neinian ka nikihailan ti Horodes Ka nipatumsing sawlkut tinian pia ki mamang ki tumimiaw tin Teni ra du nipakuuroen matautaux ti ina tin paanay iauan kun tin tu tangia ta vungo ti Joannes ka Tamaawlux Ka kawbulas ta sibavaw ka maisasu ra alay ki nisawlkitan alay apa neinian ka misaal tinian mavok nipakusuen tin ka pxaanay Ka nimadingi patibu ki vungo ti Joannes tu sangat Ka niad ta vungo tin tu tangia ka nipxan ta tatimien ka nimad pukua ti ina tinen Ka niirua ta patatautauen tin ka niara nein ta vual tin ka niravak nein ta ana ka nimukua banavana ti Jesusan Ka ru ilingxen ti Jesus ta ana nitawavang dmarang hina musnax tu pulax tu itunien iru ka ilinxhen ki makoilalaulau ta ata nitawpurux ta neni tu awmaawma smaladilux tinian Iru ka tpapanax ta ti Jesus nikitan tin ta makoilalaulau ka mabatung ka nimararix maharum neinian ka nipadarikaxen tin ta maalam nein Iru ka madungato niirua ta patatautauen tin tinian kun Mapawlapawla ta itukuan ka malikahato malidaawa ta kidi padarangawto imhuan ta makoilalaulau alay ka muku-a tu awmaawma paila ki kanaw nein Ra nikma ta ti Jesus neinian Asi paiaapoen ka dmaranga ta neni pxayto ki kanaw nein ta imumi Neni ra nikma tinian Ausi kame hia ki mamang dik ririma ki paul duruha apa ki txing Ka nikma ta teni Adi ko ki ana pukua hia Ka nipaiirungen tin ta makoilalaulau tu kuvul ka ru niara tin ta ririma ki paul duruha apa ki txing tu nipasawvavulumen nipakariang ki su ka ru nipipi tin nipan tin ta paul ki patatautauen ka patatautauen tin ta nipaatunun ki makoilalaulau Ka nikimid kman ka mibangtaw ta neni ka niara nein ki na pipi ka nikda kman sat kitian ab ki ruha ka laian ta matmuy Neni ka nikman na rima katununan lava ta paparax du asi aikun ta inaina ki alalak apa Ka madis nimixaray ta ti Jesus pauavang ki patatautauxen tin pasiuro neinian puarux du padarangaw tin ta makoilalaulau Ka ru nipadarangen tin ta makoilalaulau nimadakun muvukin tu saat makualilid Iru ka madungato nimakoisaat tu hina Ka ayatukad ki vaung ta avang ka niparakuraku ki rungwal alay ka hmaduma ta vare Ra tu kaaxpat ki suaayam du awvnen ni-tdarim mukua neinian ta ti Jesus munaunang hmihalap ki ralum ka tu vaung Iru ka kmita ta patatautauxan tin ka unaunangen tin hmihalap ki vaung nimiharafhaf ki rix kun nein Tubul lava kana ka nihmuhuwahuwaw alay ki takut ta neni Ra madis masusu neinian ta ti Jesus ka kun tin Paxshuta ki rix ti iau kata ina matakut Ka nimataivli ta ti Petrus kma tinian Mairang hairu imhu kata dumiaka paukuay ko imhuan pauhalap ki ralum Ka nikma ta teni Ukuaaw ka ru nimurarim ki avang ta ti Petrus nimunaunang hmihalap ki ralum alay ki ukuay tin ti Jesusan Iru ka kitan tin ta vare ka malix da matakutato ka ru mainunamu murub nihmuwahuwaw kma Mairang kadingu ko Iru ka madis sikiskix ta ti Jesus ki rima nihipit tinian ka nikma tinian Using kaw ki tnamsingan kaumang ka nipakaralax kaw ki rix Ka ru nimadakun muavang ta neni palungpungato ta vare Neni ra ka ayaavang nimukua tmamud tinian kun Mising Alak kaw ki Alid Ka ru tawavang muarux niirua tu purux ka Gennesareth Ka ru kalangen ta teni ki paparax ki itukuan kana nimadingi tu ritung ki imid ki purux ka tu tamang hina ka niad nein paukua tinian ta imid ka maalam Ka nitmumimia tinian ka smudika smukla ki na papitpit ki kulamux tin ka timamang ta nismukla nipadarikaxen Tu kidi kana niirua ti Jesusan ta makusasulat ki Fariseen apa ka nimaka-Jerusalem ka kma Kaumang ka kmaarux ta patatautauen uhu ki na paatatunun ki mamumu ka asi madinaw ki rima nein du kmana ki paul Ra teni ta nimataivli kma neinian Kaumang ka kmaarux apa kamu ki pakusuen ki Alid ki na paatatunun umi Ka nimakusu ta Alid kma Milixa kaw ti ama uhu en ti ina uhu en ka timamang ta makuavavax ki raraman ki rarenan tin pakapatayay ta teni Ra kma kamu ta imumi Timamang ta kmaa-hina ki su ti ama tin en lava ti ina tin en lava papapa ta ana ka mamang ka paputhanay mau kaw ka asi milixa ki raraman tin lava ki rarenan tin lava teni ta imsing milix Ka nipahanino kamu kma-hina ki su ki nipakusuen ki Alid ki na paatatunun umi Imumi ka paninien ki rix ki su mariang ta nipataitanangen ti Esajas imumian ru kun tin Muhili iauan ta tau kata ki mutus nein ka lumulux iauan ki bibix nein ra tintin nein ta itutawax iauan Ra sawkinanino tmamud iauan du matautaux ki patatautauen ka na sikakidi ki kaawlung Iru ka nitataamen tin paukua tinian ta makoilalaulau nikma neinian Ilingxaw umxaaw-pa Ka sararbo ki mutus asi pakavusuk mahid ki kaawlung ra dik ta ata ka sapapanax tu mutus ana ta pakavusuk mahid ki kaawlung Tu kidi kana niirua tinian ta patatautauen tin ka nikma tinian Umxaen hu kawa ka ru milingix ta Fariseen ki su kana ka nisaisalakuap ta neni pakate neinian Ra nimataivli ta teni kma Imid ki na talutalud ka asi nitalum ki Rama au ka tu vulum ptulawlato ta ana Nda amumoaw tamadilux ka mavuta ta neni ki tau ka mavuta Hairu madadilux ta mavuta ki mavuta tu duruhaa muaring tu puto ra Ka nimataivli ta ti Peturs kma tinian Pataimsingi kame ki pamikaulaulan kana Ra nikma ta ti Jesus Mauro apa kamu kawa ta imumi Asi apa mumi umxan kamamang ka mumutus ka muvuil ka aring tu awvavawungen ta ana Ra kamamang ka maka-mutus sapapanax maka-tintin ka ana apa ta pakavusuk mahid ki kaawlung Ka maka-tintin mupanax ta na darimdim ka asi mariang lalpulpux uzuzung ki nimakakitil ki asi nimakakitil hahailhail sihaharang ki vavarbarx apa An-apa pakavusuk mahid ki kaawulung ra ta avovok ki rima ka asi nipadinaw asi pakavusuk mahid ki kaawulung Iru ka dmarang hina ta ti Jesus nisakakua tu unien ki lbax ki nai ki Tyrus ki Sidon Ka kitay sat ki ina ka tawawma tu Kanaan ta nitmataam makulangax tinian kma Mairang ka na Alak ti David kaharumu ko uluafato mulitu ta alak au ka ina Teni ra asi nimataivli tinian ki sasasat ka su Ka ru iruato tinian ta patatautauxan tin nitmumimia tinian kun Padarangaw ta teni ka makudilux tmataam imitan Ra teni ta nimataivli kma Asi ko nipadadingien dik ka yoko kana ka patawrumaan ki talax ki Israel Ka nimukua ta teni tmamud tinian kma Mairang sakui ko Ka nimattaivli ta teni nikma Asi mariang ka aawmiay ta paul ki alalak aringanay pia ki ata tu asuasuan ka pupu Ka nikma ta teni Hahay Mairang ka kman apa ta asu na pakipak ka muaring tu avokan ki mairairang nein Anata nimataivli ta ti Jesus kma tinian Ano ina irang ta tnamsingan uhu pavutaw imhuan mama ki kamuyen hu Ka nikawdarikax ta alak tin ka ina tu kidi ki talay kana Iru ka nimalidaawa hina ta ti Jesus niirua tu tamang ki vaung ki Galilea ka ru nimadakin muvukin mirungato hina Ka mabatung ta makoilalaulau ka niirua tinian ka nipatulam neinian ki mapilay ki mavuta ki mangupu ki mapika ki pani apa ka mararap ki vual ka nismakikua neinian mataduma tu rapal ti Jesus ka nipadarikaxen ta neni Km-apa-hina ka nimukiap ta makoilalaulau du kakitan nein ka masusu ta mangupu ka madarikax ta mapika ka munaunang ta mapilay ka kmita ta mavuta ka nipuvavaw ta neni pukairangen ki kidi ki Alid ki Israel Iru ka nitataam ti Jesus ta patatautauxan tin nikma Mararix ko maharafhaf ki kaharumen ki makoilalaulau alay ka maka-turo ki wai itulam iauan ka ausi ki mamang ka kanaw nein ka inang ko padarang neinian ka asi apa mavok ka asia du matub tu darang da Ka nikma ta patatautauxan tin tinian Tumang ta kma-hina ki dax ki paul tu pulax tu pakavantawaw mita ta makoilalaulau ka kma-hina ki vatung Ka nikma ta ti Jesus neinian Pipinato ta paul imumian Ka nikma ta neni Pipitu matiting apa ki txing ka usising Ka nipairungen tin tu nai ta makoilalaulau Ka ru niara tin ta pipitu ki paul ki txing apa ka ru nipatblien tin ki lalululux nipipi ka nipxan tin ki patatautauxan ra neni apa ka patatautauxan nipaatunun ki makoilalaulau Ka nimiimid mavok ka mibangtawato ka niara nein ilid ki nikda ki na pipi pitu ka laian ka matmuy ra Ka neni ka nimavok na xpatato katununan ki paparax du asi aikakun ta inaina ki alalak apa Ka ru nipadarangen tin ta makoilalaulau nimadakun muavang ta teni ka niirua tu paaptan ki purux ki Magdala Iru ka iruato tinian ta Fariseen lam ki Sadduceen ripung nitmumimia tinian ka pakitaa neinian ki pukidien ka maka-vulum Ra teni ta nimataivli kma neinian Iru ka madung kma kamu ki su nda Matikanaxalato alay ka maiphang ta vulum Du madama Bayuxa alay ka maiphang kivulasen ta vulum Imumi ka paninien ki rix ki su umxa-n-umi mupiri ki haway ki vulum ka asi mumi umxan mupiri ki pukidien ki kidi ki tawil Kavuivuilan ka mate ka tamararborbo tmumimia ki pukidien ka asi paanay neinian ta pukidien dik ki na pukakidi ki tamamataitan ka ti Jonas Iru ka paitukakua neinian nidarangen tin ra Iru ka iruato ta patatautauxan tin tu said ka tu arux nihuhingarupen nein kayul ki paul Ka nikma ta ti Jesus neinian Kmitaa sawkavira ki nipaiapingit ki Fariseen ki Sadduceen apa Neni ra nipaxalalay paxdimdim paxmado neinian kun Alay ka asi kita akayul ki pau ta ana Ka ru umxan ti Jesus ta ata nikun tin neinian Kamang ta paxalalay-n-umi pararix imumi ka using ki tnamsingan ka asi mumi akakayul ta paul Asi apa mumi umxan asi mumi paxbalayen paxdimdim ta ririma ki paul ki rima katununan ka paparax ka pipina ka laian ka nialikux-n-umi ilud Ta pipitu apa ki paul ki xpat katununan ki paparax ka pipina ka laian ta nialikux-n-umi ilud Mamamang ka asi mumi umxan ka asi mau kamu nipasusuen ki paul ru nikua au kamu ka sawkavira kamu ki nipaiapingit ki Fariseen ki Sadduceen apa Anata umxan nein ka asi nikma ka sawkavira ki nipaiapingit ki paul ra ki patatautauen apa ki Fariseen ki Sadduceen Ka du iruan ti Jesus tu kidi ki purux ki Cesarea ka na ti Filippus nitmalix ki pahtatautauxan tin kun Timang kma iauan ta tau ka Alak ko ki kaawlung ti iau Ka nikma ta neni Ta ruma ka ti Joannes kaw ka na Tamaawlux ta ruma ka ti Elias kaw ta ruma ra ka ti Jeremias kaw ki saat lava ki na tamamataitan Nikma neinian Imumi ra timang kma kamu iauan Nipataivlien ti Simon Petrus ka kma Ti Christus kaw ka Alak ki Alid ka mawax Ka ru mataivli ta ti Jesus nikma tinian Tamatairiang kaw Simon Bar-Jona alay ka asi paumxaato ki ata imhuan ta vaat ki amax ra Raman apa mau ka itutunun ki vuluvulum Ka kun apa kaw ka ti Petrus kaw ka tu halap ki Petra kata paishutay mau mairingay ki Pakoisasaalan au ka asi tmununa ki ata ta ngataf ki kalawhawen Ka pxanay mau kaw ta aawalilib ki paisasuan ki tunun ki vuluvulum ka kamamang ka vautaw mhu tu nai vautanaylato tu tunun ki vuluvulum Ra kamamang ka aawvavautay mhu tu nai aawvavautay tu tunun ki vuluvulum Tu kidi kana nimavax ki patatautauxan tin k-asi banavanaa timamangan ka ti Jesus ta teni ka ti Christus Tu kidi apa kana nimainawnamu ta ti Jesus vanavana ki patatautauxan tin ka kidiato ki darangay tin mukua tu Jerusalem ka tubxa ki madax neinian ka mamumu ki tau ka sibavaw ka tamapxik ka makusasulat ka pakapatayaw ka papatimawaayl apa tu kataturo ki wai Iru ka nipatulam tinian ta ti Petrus nikmainawnamu matimxa tinian kun Mairang maharuma imhuan asi pavawtaw ta ata imhuan Ra teni ru nimaawduma tinian nikma ti Petrusan Dmaranga Tamamakuduma murikur iauan ka parawraw kaw iauan ka asi kaw paxapit paxdimdim ka atu Alid dik ka atu kaawlung da Tu kidi kana nikma ta ti Jesus ki patatautauxan tin Timamang ta mamuy maawx mukua iauan nda rmaua mado tinian maraa ki navavarax tin ka smaladiluxa iauan Ka timamang ta mamuy hma ki kawaxan tin patawrumaa ki ana ra timamang ta patawrumaalato ki kawaxan tin alay iauan smuvalaya ki ana Ka aku-than ki mang ta kaawlung ka paputhanen tin tinian ta imid ki nai ru mahavung ki vati tin Kamangalato lava ta papapa ki tau ka paviriay ki vati tin Ka kmaalato-hina ka iru-a ta Alak ki kaawulung tu kairangen ki kidi ki Rama tin lam ki tamaxnaw tin ka tu kidi kana paavlia ki maixbuvual ki na pungas tin Dlix kun au kamu ra akumea ta raruma ki mituko hia ka asi kdimana ki kapatayan tu kidi apa kana ka kitaaylato nein ta Alak ki kaawlung irua tu paisasuan tin Ka tu awx ki ninum ki wai nipatulam ta ti Jesus tinian ti Petrusan ti Jakobusan ti Joannesan apa ka nidilux tin puni neinian tu vukin ka mahandax Ka nisilala ta haway tin tu amax neinian ka nimatikanax ta vlung tin mama ki wai ka nimipule ta pamien tin mama ki ramax Ka kitaay ka nikitan nein ta ti Moses ti Elias apa mataitavax tinian Ka nimataivli ta ti Petrus kma ti Jesusan Mairang mariang ta ayakuan eta hia hairu mamuy kaw nda mairingay eta hia tuturo ki rata amuhua ta sasat a-Mosesa ta sasat a-Eliasa ta sasat Tu pasusuen apa tin kitay ta puraray ka maramax ka nitmamurap neinian Ka kitay ta ingaw ka maka-puraray kun Ti ata ta Alak au ka kavaangoen au ka kamauen au ta teni milingixa tinian Ka ru ilinxen ta ata ki patatautauxan nidmangus ki vlung nein ka uhang ta neni ki takut Iru ka iruato ta ti Jesus nismukla neinian kun Apita ina matakut Iru ka nipapasawvavaw ki mata nein asi nein nikitan ta sasasat ka timamang dik ti Jesusan ka itusaat Iru ka tdarim ta neni tu vukin nisikidi neinian ta ti Jesus kun Ina banavana ki saaat ki vual ki kihawayen kata tu kidi apa ka apitalato ta Alak ki kaawlung ki nikapatayan tin Ka nitmalix tinian ta patatautauxan tin kma Mang kun ki makusasulat ka kidiato ka siuroa irua ta ti Elias Ra nimataivli ta ti Jesus kma neinian Siuroa irua ta ti Elias ka palikuxa paapit ki mamang Ra pasusuen au kamu ka makahato irua ta ti Elias ka asi nein nikalangen tinian ra nipamten nein tinian ta mamang ka nikamuyen nein Kma-apa-hina papaialalamay nein ta Alak ki kaawlung Anata niumxan ki patatautauxan ka nimataimimia neinian ti Joannesan ka na Tamaawlux Ka tu ukakun nein tu makoilalaulau niirua tinian ta saat ki vual ka matalikurux tu duma tinian nikma Mairang kaharumaw ta alak au ka pisburavural piskupang mapatay ka pailaluaf paialalam ka vunavunay muaring tu apuy vunavunay apa tu ralum Ka niad au ta teni paukua tu patatautauen hu ka asi nein palpuxen tinian padarikax Ka ru mataivli ta ti Jesus nikun tin Alaya ki kavavuilan ka asi tnamsing ka maparit makamanga ko ki dalia ka tulama ko imumian Makamanga ki dalia ka tubxay mau kamu Adawto hia ta teni paukua iauan Ka nimatimxa tinian ta ti Jesus ka nidmarang ta litu tinian ka padarikaxato ta raway tu patukidien kana ki talay ra Tu kidi kana ru nihmani irua ti Jesusan ta patatautauxan ka nikun nein Kaumang ka asi kame ta imian nismakilpux samkipapanax tinian Nikma ta ti Jesus neinian Alay ki kauroan umi tnamsing dlix kun au kamu ra iru nahay mamama ki tuto ki sxay ta tnamsingan umi ina kamu banavana ki vukin kata dmaranga hia mukua hina ka dmaranga mukua ka ausialato kimamang ka asi mumi inanangay mailpux Ra kidi ki nanang kata asi padarangen dik ki pakualiliden ki irikten apa Tu hikakuan nein munaunang tu Galilea nikma ta ti Jesus neinian paatununay ta Alak ki kaawlung tu rima ki kaawlung Ka pakapataya tinian ka papatimawaaw tu kataturo ki wai Ka uhang mivulas ta neni Ka tu ukakun nein tu Kapernaum nimukua ti Petrusan ta tamaimux ki didraxma ka nikma Asi kawa pudaawx ki didraxma ta tamamatautaux imumian Nikun tin Hahay Ka ru nimurbo tu talax nimauro masusu tinian ta ti Jesus ka nikun tin Paxmang kaw paxdimdim Simon Mara na mangan ta sibavaw maisasu ki nai ki putanangen pudaawx ki aimxan lava Ki alalak nein kawa ki raruma kawa Nikma ta ti Petrus tinian Ki raruma Nikma ta ti Jesus tinian Anata taanino ta alalak asi pudaawx Ra alay ka asi mita pasaisalakuap ta neni muvaunga pahairiringanay ta hairing ka araw ta txing ka muuro muvavaw ka ru tiafaw ta mutus tin kabalayaw mhu ta Stater ka malituk araw ta ana ka pxaanayto neinian alay iauan alay apa imhuan Tu kidi ki talay kana nimukua ta patatautauxan ti Jesusan kma Timang ta siuro tu vavaw ki kidi tu paisasuan ki tunun ki vuluvulum Ka ru nitataam ti Jesus ta using ka raway paukua tinian nipaitukua tinian paitutukad neinian Ka nikma Dilix kun au kamu hairu asi kamu silala mamikaulaula ki raraway madaawa asi kamu murboa tu paisasuan ki tunun ki vuluvulum Timamang ta pumadoa purarim tinian ki kidi mama ki raway kata teni ta tu vavaw ki kairangen tu paisasuan ki tunun ki vuluvulum Timamang apa ta maawx mitatalax ki raway ka kma-hina tu nanang au teni ta maawx mitatalax iauan Ra timamang ta pasaisalakuapa pakavaraw ki saaat ki using kata ka tnamsing iauan masaun mariang tinian ka pukakuday ki vato ki paphuden ta rix tin ka paurkidaw tu kalawhawan ki vaung Alay ki nai alay ki pasaisalakoapen pakavaraw ra kidiato ka iru-a ta pasaisalakuapen pakavaraw Ra alay ki tau ka pairua ki pasaisalakuapen pakavaraw Hairu ka pakavaraw imhuan ta rima hu lava ki rapal apa mhu lava luktaw aringanay smakitawax imhuan Masaun mariang imhuan murbo ki kawaxan ru mapilay kaw lava ru mapika kaw lava ra ka ruruha kaw ki rima lava ruruha ki rapal lava aringanaylato smakikua tu apuy ka mikakua midarinux Hairu ka pakavaraw imhuan ta mata uhu kmada aringanay imhuan Masaun mariang imhuan ka idi kaw ki mata murboa tu kawaxan ka ruruha kaw ki mata sakikuaanay tu apuy ki kalawhawan Kitay ka asi kamu murunga ki saaat ki using kana ka pasusuen au kamu ka mikakua mararaw ta tamaxnaw nein ki vlung ki Rama au ka tu tunun ki vuluvulum Ka iruato ta Alak ki kaawlung tu pakariangay ki ata ka nitawrumato Paxmang kamu paxdimdim hairu akumea ta timamang ki tau sat kaatuxan ki yoko ka ru miarmato lava ki sasat ki ata asi kawa paitukakuay tin ta matuda kitian ab ki matuda ka ru muvukivukin asi kawa kmiima ki miarmato kana Ka ru kmato-hina ka pakivalayen tin ta ata Dlix kun au kamu ra ka masaun maray alay ki ana ki matuda kitian ab ki matuda k-asi nimiarma Km-apa-hina asi kamuyen ki Raraman umi ka tu tunun ki vuluvulum ka tawrumaa ta saaat ki using kata Ka ru nimavaraw lava imhuan ta taiapara uhu ukua matimxa maktavax tinian tu snax tu saat imumian hairu milingix ta teni imhuan dumiaka niputhanen hu ta taiapara uhu Iru ra asi milingix ta teni imhuan dumiaka patupara imhuan ki saat lava ki ruruha lava ki vual alay ka itushutalato itukua ta imid ki su tu mutus ki raruha ki taturo lava ki tamaxail Ka ru asi milingixa neinian anata banavanaato ki pakoisaalan ka ru asi apa milingixa ki pakoisaalan anata mamayalato ta teni imhuan mama ki Haidang ki tamaimux Dlix kun au kamu ra Kamamang ka vautaw mumi tu nai vautay ta ana tu tunun ki vulum kamamang apa ka aawvavautay mumi tu nai aawvavautay ta ana tu tunun ki vulum Mila pasusuen au kamu Hairu mawakla ki rix ta ruruha ki vual imumian tu nai alay ki mamang ka tumimiaw nein hahayay neinian ki Raraman au ka tu tunun ki vuluvulum Ka tumamang ta mawisaalato raruha lava taturo lava ki vual tu nanang au ayatukad ko hina neinian Tu kidi kana iruato tinian ta ti Petrus ka nikma Mairang mapina-a mavaraw iauan ta taiapara au ki ataralay mau tinian matapitul kawa Nikma ta ti Jesus tinian Asi ko matapitul kma imhuan ra sawpitu apa kitian sawpitul Alay ki ata ka papamikaulaulan ta paisasuan ki tunun ki vuluvulum ki sibavaw ka maisasu ka mamuy maisaal kutung ki kunsia tin da Iru ka mainawnamu kutung ta teni niaden tinian saat ki vual ka kawitingen saat kitian katununan ki Talenten Iru ka ausi ki pudadaawx ta teni nimadingi ta mairang ka papailanay ta teni ta kayan tin ta alalak tin ki mamang apa ka ateni tu paavlien paamsing pudaawx ki kawitingen kana Ka ru maxakub ta kunsia niraip tinian kun Mairang maiamila apa iauan paaimday mau kaw pudaawx Iru ka mararixato maharum ta Mairang ki kunsia kana niataral tinian matanino ki kawitingen Iru ra tpapanax ta kunsia kana nikabalay tin ta saat ki kunsia ka na lam tin ka kawitingen tin sat kaatuxan ki malituk ka ru mihakub nimaisaid ki rix tinian kun Pudaawxa iauan ki kawiting-n-au imhuan Anata ru maxakub ta na lam tin ka kunsia tu rapal tin nitmumimia tinian kun Maiamila apa iauan ka paaimday mau kaw pudaawx Ra niinang ta teni ka ru dmarang nipukua tinian tu sangat tu kidi apa kana ka pudaawxanay tin ta kawitingen Du kakitan ki kunsia ka lalam tin ki nipamten uhang nimivulas ta nein ka ru irua nivanavana ki mairang nein ki mamang ka nipamtenato ra Tu kidi kana nitataam ta teni paukua tinian ki mairang tin ka nikma tinian Kunsia ka mate niataninoen au kaw ataral imid ki nikawitingen au kana alay ka nitmumimia kaw iauan Ina muhu kawa kaharuma ta kunsia ka na lam uhu mama ki nikaharumen au imhuan Ka ru mangale ta mairang tin nipaatununen tin tinian ki tamakhawt tu kidia-l-apa kana ka pudaawxanay tin ta imid ki mamang ka kawitingen tin tinian Hmai-kma-al-apa-hina imumian ta Raraman au ka ayatunun ki vulum ru asi kamu matararix ta maibuvual ataral ki taiapara umi ki varaw nein Ka nikmato-hina ru nimataikaha matailimulimu ki su kata ta ti Jesus ka nidmarang thabul tu Galilea ka niirua muarux ki Jordaan tu paapten ki Judea Ka nimaawx tinian ta mabatung ki makoilalaulau ka nipadarikax tin neinian tu hina Ka niirua tinian ta Fariseen ki ripunga tinian kma Hahayen kawa ta tau padarang ki kayan tin alay ki mamang Nda nimataivli ta teni kma neinian Asi mumi lava niktung ka teni ka nimairingay ki kaawlung tou nawnamu ka nipairingay tin neinian ta parax ta ina Ka nikm-apa Alay ki ana dmaranga ta tau ki rama ki rena ka sawlama ki kayen tin ka raruha ka ana saasata ki vaat Kma-hina ka asi raruha ta neni nda dik saasat ki vaat Ana ka nipapasaal ki Alid asi papapiaxaw ki kaawlung Nikma ta neni tinian Kaumang ka nipakusuen ti Moses ka pxaanay ta sulat ki padadaradarang ka padarangaw ta teni ka kayen ki parax Nikma ta teni neinian Nihahayen kamu ti Moses alay ki thax umi ki tintin ka padaranga kamu ki kayen umi Ra asi nikma-hina tu nawnamu Ra kun au kamu timamang ta padarang ki kayan tin du asi alay ki kavayungan ka maya ki pani rborboato ra ka timamang ta maya ki nipadarang rborbo apa ra Nikma tinian ta patatautauxan tin Hairu kma-hina ta kidi ki kaawlung ki kayan tin asi mariang ka mayaa Teni ra nikma neinian Asi paximid paxbalay ki su kata dik neinian ka nipxaanato Ka akumeato ki niahap ka nipaialaken kma-hina ki vuil ki rena nein ka akumea ki niahap ka niahap ki kaawlung ka akume-apa ki niahap ka nimahap neinian taimado alai ki paisasuan ki tunun ki vuluvulum Timamang ta paxlpux paxbalay ki ata paxbalayato Tu kidi kana niad paukua tinian ta raraway ka atahalapay tin ta rima neinian tu pakualiliden nda nipatimxan ta neni ki patatautauxan Ra nikma ta ti Jesus Surunganay ta raraway ina mavax neinian paukua iauan alay ka aneini ta paisasuan ki tunun ki vuluvulum Iru ka niatahalapen tin ta rima neinian nithabul ta teni dmarang hina Ka kitay ka saat ki vual ta nimukua ka nikma tinian Tamamatautaux ka mariang pamtaw mau ta riang ki mang tu akumeaay mau ki kawaxan ka mikakua midarinux Nikma ta teni tinian Kamang ta pananangen hu iauan ka mariang Ausi ta timamang ka mariang dik saasat ki Alid Hairu mamuy kaw murbo tu kawaxan nda akuaaw ta na su ki nipakusuen tu tatuko Nikma ta teni tini-an Su ka mang Nda nikma ta ti Jesus ata Asi kaw lupuxa Asi kaw muzuzunga ki nimakakitil Asi kaw hauzunga Asi kaw xmaila sihaharang Milix-a kaw ti Ama uhuen ti Ina uhuen ka Mavaangoa kaw ki tau ka raruma mama mamado imhuan Nikma tinian ta kawpaparax Imden au milix ta mamang kata ki na kararaway au Kamang ta ausi apa iauan Nikma ta ti Jesus tinian Iru mamuy kaw mananax mataraawx ukuaa pazadumaa ki mamang uhu ka pxaayto ki malimuk ka akume-a kaw ki vangay tu tunun ki vulum ka mukuaa hia maawx iauan da Iru ka milingix ki su kata ta kawpaparax nidmarang ta teni mavulas alay ka akumea tinian ki madax ki hurup Nda nikma ta ti Jesus ki patatautauxan tin Mising kun au kamu ra ka maxxupit ta mavangay murbo tu paisasuan ki tunun ki vulum Ka helaen au kamu masusu Ka siuro hmahay ta luang ka makxun ki rikur tawkua tu lbas ki simsim ka murboa ta mavangay tu paisasuan ki Alid Tu ilinxen ki ata ki patatautauxan tin uhang nimukiap ta neni ka nikma Timang ta pakalpuxay ru ana pakariang Ka du araraw ti Jesus nikma neinian Asi pailpuxen ta ata tu kaawlungan ra pailpuxen imid ki mamang ki Alid Tu kidi kana du mataivli ta ti Petrus nikma tinian Kitay nisawimdan ian sawtawax ki mamang ka nimawawx kame imhuan mamangalato imianan Nda nikma ta ti Jesus neinian Mising kun au kamu ra ka imumi ka nimawawx iauan tu pailikuxen maialak ru mirungalato ta Alak ki kaawlung tu irarungan ki tunun ki kararamaxen ki kidi tin ka mirungal apa kamu tu sat kitian ab ki ruha ki irarungan ka tunun pamamax ki sat kitian ab ki ruha ki kavuivuilan ti Israel Ka timamang ta sawtawaxalato ki talax ki taiapapara ki niaha ki rama ki rena ki kayan ki alalak ki umauma lava alay ki nanang au teni ta ablia mara ki sat kaatuxan ka tablial apa ki kawaxan ka mikakua midarinux Ra mabatung ki siurouro ta siaawxalato ka mabatung ki siaawx ta siurouroalato Ka makaula ta paisasuan ki tunun ki vuluvulum ki mairang ki sat katalaxan ka nitpapanax du madama ki papakalalamay tin pauvavarawx tu atokakarawmataxan tin Iru ka nimaawamsing maawkla ta su tin ki su ki makalama du sasat ki wai nda sasata ki malituk nipaukua ta teni nenian tu atokakarawmataxan tin Iru ka nitpapanax tu hivat ki kidi ki kataturo ki talay nikitan tin ta pani ki vual ka mihaung mituko tu panax Ka nikma neinian Nda ukuaaw-pa imumi tu atokakarawmataxan ra kamamang ki pataitiktikay pxaay mau kamu ra Ka nimukua ta neni Iru ka nimila tpapanax tu hivat ki kaanum ki kamamatuda apa ki talay makaula nipaukua tin Iru ra nitpapanax tu hivat ki ka sasat kitian ab ki sat ki talay nikabalay tin ta raruma ka pani ka mihaung mituko ka nikma neinian Kamang ta mihaung kamu mituko hia maka sat ki wai Nikma tinian Alay ka asi kame niudam ki saaat Nikma ta teni neinian Ukuaaw-pa imumi tu atokakarawmataxan kamamang ka pataitiktikay araw mumi ra Iru ka madungato nikma ta mairang ki atokakarawmataxan ki sikua tin pudaawx Tatamaw ki makalalam nda pxaayto ki thanan nein ki niuvarxan paauro neinian ka nisiawx paakidi apa ki nisiuro Nda iru ka nimukua ta nipapakalalam pauvarawx tu hivat ki ka sasat kitian ab ki sat ki talay niasasat mara ki malituk ta saaat ki vual Iru ka mukua ta nisiuro nipurix ki asaunay nein mara ka neni apa ta saaat nimara ki sasat ki malituk Ka ru akaha mara ki ana nimaawrmurato ki taitalax Kun Nisiawx kata nimudik muvarawx ki saat ki talay ka nipapamikaulaulaen hu ta neni imianan ka nitubxan ian ta mahimko ki maalting ka wai Teni ra nimataivli kma ki saat neinian Diu asi ko paatukul imhuan Asi kawa nimawakla kaw iauan ki su ki sasat ki malituk Araw ta amhua nda dmarangato Mamuy ko ki nisiawx kata paamakaulaula pia imhuan Asi ko kawa hahayen ka sikununga ko ki aiau Asi lava mariang ta mata uhu alay ka mariang ko Kma-hina siuroa ta siawx ka siaawxa ta siuro Ka madax ta ni-tataam ra matiting ta niperi Ka ru mivavaw ta ti Jesus mu-Jerusalem nipatulalam tin ta sat kitian ab ki duha ki patatautauxan tin patusinax tu darang ka nikma neinian Kitay muvavaw kita mu-Jerusalem ka paatununanay ta Alak ki kaawlung ki sibavaw ka tamapxixik ki mahusasulat-apa ka dmingdinga tinian ki pakapatayay Ka paatununa tinian ki Haidang tu urungay tu angatay tu punavavaraay da tu kataturo ki wai likuxa ta teni apit Tu kidi kana iruato tinian ta rarenan ki alalak ti Zebedeus lam ki alalak tin tu pakualiliden tu tumimien apa ki mamang tinian Teni ra nikma tinian mang ta kamuyen hu Nikma tinian Pasusuay ka mirunga ta raruha ka alalak au kata ka saata tu ual uhu ka saata tu ui uhu tu paisasuan uhu Ra nimataivli ta ti Jesus nikma Asi kamu mavana ka mang ta tumimian umi Mulpux kamu kawa mit ki haux ka itaw mau taawlpuxen kamu kawa mawlux ki awluxan ka awluxay ko Nikma tinian Mulpux kame taawlpuxen kame Ka nikma ta teni neinian Ndaa mita kamu ki haux au awluxay kamu ki awluxan ka awluxay ko ra pairungen tu ual au tu ui apa mau asi mau sikakuan ta pxan ra pxay neinian ka nisitanen ti Rama au Iru ka milingix ta sat kitian ka raruma ki ata uhang nitnavaingbing ki raruha ka matataiapara Ka ru nitmataam ta ti Jesus neinian paukua tinian nikma Kavanan umi ka sibavaw ki tautau ta maisasu neinian ka mairairang ta sikakua ki kailxen neinian Ra asi kmaa-hina imumian ra timamang imumian ta mamuya kawirangen ki kidi teni ta pairungaw mumi Ka timamang ta mamuya siuro imumian teni ta kunsiato mumi ra Mama ka asi iruato ta Alak ki kaawlung tu irungay tinian ra tu sawmadoay tin mirung ka pxaayl-apa ta vati tin tu tailien mivli ki mabatung Nda iru ka tpapapanax ta neni tu Jerixo nimaawx tinian ta makoilalaulau ka mabatung Ka kitay ta raruha ki mavuta ka mirung tu said ki darang iru ka milingix ka hmarivat ta ti Jesus nimakulangax tmataam kmakua Mairang ka na Alak ti David maharumato imianan Ra nimatimha ta makoilalaulau neinian ka maipata ta neni ra nimakusaun apa makutun makulangax ta neni mataikma-hina Maharuma imianan Mairang ka na Alak ti David Ka ru rikaw mituko ta ti Jesus nitmataam neinian kma Mang ta kamuy-n-umi ka pairingayanay mau kamu Nikma ta neni tinian Mairang ka parkilataw ta mata ian Iru ka maimid maharafhaf ki na mavavohak ta ti Jesus alay ki kaharuman nismukla ki mata nein ka madis nikmita ta mata nein ka nimaawx ta nein tinian Iru ka nimuhili ki Jerusalem ta neni niirua ki Bethfage tu vukin ka makavavua ki imax anata nipadadingien ti Jesus ta raruha ki patatautauxan tin ka nikma neinian Ukuaaw ta awma kana ka matiduma imumian ra pakidisay mumi makivalay ta luang ka haava ka ipu ka na kakirix ka akulam ki patak aawkakirixay mad iauan Nda iru ka akusu ta timamang imumian kmaa-kamu-hina ra maiaapa ki ana ta Mairang ka patudisay tin madingi ta ana Nipaimden paftaw ta mamang kata alay ka pavawtaw ta na su ki tamamataitan ka kma Vanavanay ta tatatimien ki Sion kitay irarurua ta Maisasu ka Sibavaw mukua imhuan mahapux ki rix ka pahaavan ki luang ka ipu ki patak ki ipu ka akupadan Iru ka dmarang ta patatautauxan da nipamten nein mama ki na sikakidi ti Jesus nienian Niad nein ta luang ka ipu lam ki patak tin ka niatahabilen ki ana ta kulamux nein ka nipaialalay nein tinian ki ana Ka uhang ki batung ta makoilalaulau nimapax ki kulamux nein tu darang ka raruma ta nitmaxta ki pehil ki paranax ka nihavuluen nein ta ana tu darang Ka makoilalaulau kana ka siurouro ka siaawawx ta nimakulangax kmakua Hosanna ki Alak ti David pakuriangaw lmulux ta irarurua tu nanang ti JEHOVA Hosanna tu situnun sibavaw ki vuluvulum Iru ka sararbo ta teni tu Jerusalem ni-rmumang ta sat kaawmaan ka nikma Timang ta ti ata Ka nikma ta makoilalaulau Ti ata ta ti Jesus ka tamamataitan ka maka-Nazareth ka tu Galilea Ka nimukuva tu kuva ki tatamden ki Alid ta ti Jesus ka niaimid tin matuntun ta papaila ki paila apa tu kuva ki tatamden ka nipapaawtukaxen tin ta tpal ki tamamaviri ki malituk ki taul apa ki tamapapaila ki padux Ka nikma ta teni neinian Nisulatenato Talax au ta pananangay talax ki pakualiliden ra nipairingay umi ta ata ki varinxa ki tamalpux Ka niirua tinian mukuva tu kuva ki tatamden ta mavuta ki mapilay apa ka nipadarikax tin neinian Nda iru ka kmita ta tamapxik ka sibavaw ki makusasulat apa ki nipaurinxaw ka na ringay tin ki raraway apa ka makulangax tmataam tu kuva ki tatamden ka kma Hosanna ki Alak ti David uhang tnaxpangato Ka nikma tinian Iling-n-uhu kawa maxkma su ta neni Ka nikma ta ti Jesus neinian Hahay ra Asi mumi lava niikakuan kutung tu mutus ki vahaw ka raway ki mawho apa nisitanang uhu ta luluxan Ka ru paitukakua neinian nidmarang tu awma mukua tu Bethania ka nimiulay hina ra Ka madama apa du salikux mawuma nimaxangay ta teni Nda iru ka kitan tin ta sat ka ngaraan ka lakawungen tu said ki darang nimukua ta teni hina ka asi nikabalay tin tu ngara kana dik ka hapa Ka nikma ki ana Mikakuaa kaw asi makavua tu idarinuxan Ka nimadis milaklak ta lakawungen Iru ka kitan ta ana ki patatautauxan nimukiapato ra ka nikun nein Nismumato mamaimang milaklak ta lakawungen R\u00e2 nimataivli ta ti Jesus kma neinian Mising kun au kamu ra Iru akumea kamu ki tnamsingan da tu asi paxdalaxen ki rix ina kamu asi dik pamta ka nipaamut ki lakawungen nda hairu pasusuay mumi ki vukin kata Playaw ka aringanay tu vaung paamtawlato kana Nda imid ki mamang ka tumimiaw mumi tu pakualiliden ru tnamsing kamu araaw mumi ta ana Nda du ukuvaen tin ki kuva ki tadamden ki Alid niirua tinian du mapungas matautaux ki tamapxik ka sibavaw lam ki mamumu ka mirairang ki tau ka kma Tu kairangen ti mang ta paamten hu ta ata Ka timang ta nipia imhuan ki kairangen kana ki kidi Nimataivli ta ti Jesus kma neinian Talixaw-pa mau kamu ki sasat ki su hairu vanavanaa kamu ki ata iauan nda vanavanaa ko imumian tu kairangen timang ka paamten au ta ata Nda na aawlux ti Joannes makakuna kana Maka-tunun kawa Maka-nai kawa Nda nipadmir paxalalay pararix Hairu maka-tunun kma ta su ian mataikmaa-hina imianan Kaumang ka asi kamu nitnamsing tinian Iru ra maka-kaawlung kun ian anata katakut-n-ian ta makoilalaulau alay ka tamamataitan da imid nikua nein ti Joannesan Nimataivli ta neni kma ti Jesusan Akiray Nikma apa ta teni neinian K-asi ko vanavanaa imumian tu kailxen timang ka pamten au ta ata Ka paxmang-n-umi paxdimdim Saat ki vual ka aku-alak ki daruha ka ru ukuaan tin ki nawnamu nikma Alak ukuaaw mairingaya hnin ki wai kata tu atokakarawmataxen au Ra nipataivlien tin kma Inang ko siawx ki ata du mavulas nimukuaato ra Iru ka ukun tin ki kararuha nipamikaulaula ki su tinian Ka ru pataivlien tin nikma Nda mukuaa ko ra asi tin vuten mukua Timang ki daruha kata ta nipamut ki kamuyen ki Rama Nikma ta neni tinian Ti nawnamu Nikma ta ti Jesus neinian Mising kun au kamu ra ka tamaimux ki inaina apa ka mavayung muuroa mukua imumian tu paisasuan ki Alid Ka niirua ta ti Joannes imumian tu darang ki katiktikan ra asi kamu nitnamsing tinian ra nitnamsing tinian ta tamaimux ki inaina apa ka mavayung Imumi ra du nikita-n-umi ta ana asi kamu nimalikux mavulas tu awx alay ki tnamsingay mumi tinian Milingixa ki pani ki pamikaulaulan Niakumea saat ki tau ka maisasu ki sat katalaxan ka nitalumen tin ta atokakarawmataan ka nipuritungen tin ta tatavax ka nikudauken tin ta dauk ka patkuan ki nisiput ka hala ki karawmatax ka nipairingay tin ta tarakal ka vato ka nipaitukua hina ki tamatakul ka nithabul apa mukua tu pani ki purux Iru ka iruarua ta kidi ki pakavuaan nipadingien tin ta kunsia tin paukua ki tamatakul kana ka araaw nein ta vua tin da Iru ka mingid ta tamatakul ki kunsia tin nipasingsangsaxen nein ta saat nilpuxen ta pani ki vual ka nisit nein ki vato ta ti kataturo Nimila madingi ki pani ki kunsia ka masaun mabatung ki tu uro kana ka nipapakaulaula ta neni neinian da Nda tu awx nipadingien tin paukua neinian ta alak tin ka parax ka kma Matakuta lava ki alak au ra Iru ka kmita ki alak ka parax ta tamatakul nimataisaal mataitavatavax Teni ta tablia tamia nda pakapatay eta tinian tami-eta ki tablien tin da Iru ka niara nein tmurung tinian nimaring smakitawax ki atokakarawmataan ka nipakapatay tinian Iru ra irualato ta mairang ki atokakarawmataxan umanga lava ki tamatakul kana Nikma tinian Pakapatayay tin ta asi mariang kana ki kapatayan ka mate ka paitukuaa ki atokakarawmataan ki pani ki vual ka tmakul ka pia tinian ki vua tu kidi nein ki tawil Nikma ta ti Jesus neinia Mikakua kawa asi mumi nikutung tu na sasulat Vato ka niaring ki tamamairingay ki talax nikawvato tu pusul Nipamten ti JEHOVA ta ata ka urinxawenato tu mata eta Alay ki ana pasusuen au kamu ka haumiay imumian ta paisasuan ki Alid ka paakuaay paatunun ki tau ka makavavua Ka timamang ta muaring muhalap ki vatu kana pawtawitaway ta teni ka timamang ta tkuaay ki ana pakaparupua tinian Iru ka milingix ta tamapxik ka sibavaw ki Fariseen apa ki pamikaulaulan tin kata niumxan nein ka pataimimian tin neinian Ka ru kmiim ki turungen tinian nimatakut ki makoilalaulau alay ka tamamataitan ta teni nikma ta rix nein Ka nimataivli ta ti Jesus mataila neinian ki pamikaulaulan ka kma Mamikaulaula ta paisasuan ki tunun ki vulum ki vual ka sibavaw maisasu ka nipapaxtatanang ki alak tin ka parax ki vatuxan ki pakakitilan Ka nimadingi ki kunsia tin patataam ki niaitanen bana tu uvavatuxay ki pakakitilan ra niinang mukua Nipatulan tin madingi ta pani ki kunsia ka nikma vanavanay ta niaitanen bana Kitay nitanang au ta idangarangaaw mau nilpux ta luang au ka niahap ki nituftuf apa ka laulong ka nisiimid sikaha sitan nda ukuaaw tu uvavatuxan ki pakakitilan Ra du asi nein niilix nidmarang mukua teni kata tu uma tin teni kana tu paiasan tin Ra neni ka raruma du nitmurung ki kunsia tin nismamuk pakapatay neinian Iru ka milingix ki ata ta maisasu ka sibavaw niaangangaidingdingit ta teni ka ru nipadadingien tin ta kabatungan ki tau ka masit nisidada tin ta tamalpux kana ka na paaidix tin ki apuy ta awma nein Anata nikun tin ki kunsia tin da Paikahanato maitanan ta vatux ki pakakitilan ra neni ka niaitanen bana asi mamsing irang ki kidi Alay ki ana upanaaw tu pta ki darang ka papinapina ki vual ka kabalayaw mumi tidawawto paukua tu uvavatuxay ki pakakitilan Ka ru tpapanax ta kungsia kana tu daradarang nipapakoilau imid ka nikabalay nein ka mate mariang apa ka nimatmuy ta vatux ki ayarung Iru ka nimurbo ta maisasu ka sibavaw tu himataay tin ta ayarung nikitan tin ta tau ka asi makulamux tu uvavatuxan ki pakakitilan da Ka nikma tinian Diu mamang ta niurboen hu hia ru asi kaw makulamux ki uvavatuvatux Ka nimakdix ki marat ta teni Anata nikma ta maisasu ka sibavaw ki paairungen tin Halirimaay halirahpalay araw aringanay tinian tu karimdiman ka siuro itutawax Tu hinaalato ta tangitangien ki patitingen apa ki walix Ka mabatung ta nitataam ra matiting ta niperi Tu kidi kana nidmarang ti Fariseen ka nimataisaal ki su alay ka taiduka tikla ki patairuken ki su nein tinian Ka nipadingien nein paukua tinian ta patatautauxan nein lam ki Herodianen kmakua Tamamatautaux kavana-n-ian ka matiktik kaw ki su ka matautaux kaw ki darang ki Alid tu katiktikan ka mangaw mhu ta timamang ka tau ka asi kaw masawkulkul ki vlung ki tau Anata vanavanay kame Mamang ta rix uhu hahayen kawa pia ki Maisasu ka Siatix Sibavaw ta aimxan asi lava hahayen Ra tu kalangen Jesus ta sasamken ki rix nein nikma neinian Imumi ka paninien ki rix ki su kamang ta rarpung-n-umi iauan Pakitaaw ko ta malituk ka aimxan Ka niad nein tinian ta denarium ka malituk ka nipataxen Ka nikma neinian Atimang ta pasutautauen kata na aahahalap apa ka patax Nikma tinian Atu Siatix Sibavaw Anata nikma neinian Pxayto ki Siatix Sibavaw ka atu Siatix Sibavaw ki Alid apa ka atu Alid ra Iru ka milingix ta neni ki ata nimukiapato ka ru paikakua tinian nidmarang ta neni Tu wai kana iruato mukua tinian ta Sadduceen ka kmakuakua hina ka ausia ta likuxay apit ka nitmalix tinian Kma Tamamatautaux nikma ta ti Moses Hairu mapatay ta timamang ka ausi ki alalak anata putbunga ta taiapara tin ki nikayaen tin ka paapita ki ap ki taiapara tin Nda na akupapitu ki mataiapapara ymi\u00e6n-\u00e6n ka nawnamu ka niputbung ta nimapatayato ka alay ka ausi ki alalak nipatbli ki nikaya tin ki taiapara tin Nimakaulaula kma-hina ta ti kararuha ta ti kataturo makidi apa ki kapapitu Tu awx ki imid neinian nipiskua apa mapatay ta ina Anata tu likuxay apit atimanga ta kayen ki papitu kana du nipuimid nein putbung tinian Ra nimataivli ta ti Jesus kma-hia neinian Tawrahay kamu tu asi kavanan ki na sasulat ki lix apa ki Alid Nda tu likuxay apit asi putbunga asi paputbunganay apa ra mamalato ki tamaxnaw ki Alid tu tunun ki vulum Ka atu likuxay apit asi mumi kawa nikting ta nipasusuen ki Alid imumian ka kma Ti iau ta Alid ti Abraham ta Alid ti Isaak ta Alid apa ti Jakob Alid ta asi Alid ki patay ra ki mawax Iru ka milingix ki ata ta makoilalaulau nimawkiapato ki na patatautaux tin Ra tu ilingxen ki Fariseen ka nitkid tin ta mutus ki Sadduceen ni-mawasaal mawakla ta neni Ka saat neinian ka matautaux ki tatuko ta niripung tmalix tinian kma Tamamatautaux kamang ta su ka pakusasusu ki kairangen tu tatuko Ra nikma ta ti Jesus tinian Mavaangoa kaw ki Mairang ka Alid uhu tu tintin uhu ka mitatmuk tu vati uhu ka mitatmuk tu imd apa ki umxaen hu paxdimdim Ata ta su ka pakusasusu ka nawnamu ki kairangen Ra kararuha ta makaulaula ki ata Mavaangoa kaw ki tau ka raruma mama mamado imhuan Tu ruruha ki pakusasusu kata awlen ta imid ki tatuko ki na tamamataitan apa Iru ka makoisaalato ta Fariseen nitmalix neinian ta ti Jesus Ka kma pamang-n-umi ta ti Christus Alak ti mang ta teni Nikma ta neni tinian na Alak ti David Nikma neinian mamaimang ka mananang tinian ta ti David ki Yupan ki Mairang tin du kma Nimasusu ta Mairang ki Mairang au mirunga tu ual au tu kidi ka paitukuaawlato mau ta sivawawvaux imhuan tu kakakuan ki rapal uhu Hairu mananang ta ti David tinian Mairang mamaimang ka na Alak tin ta teni Ka asi matailpux ta timamang mataivli tinian ki sasasat ki su ka nimanayanay ta timamang siawx ki kidi ki wai kana tmawkilala tinian Tu kidi kana ni masusu ta ti Jesus ki makoilalaulau ki patatautauxan apa tin Kma Tu niirarungen ti Moses da mirungato ta makusasulat ki Fariseen apa Anata kamamang ka pasusuay nein paakua imumian akuaaw mumi ra pamtaw-pa ta ana ra na ringay nein asi akuaaw alay ka pasusuen nein ra asi nein pamten kana Alay ka awften nein ta ul ka makdung ka asi alpuxen maval ka pakataawen ki kaawlung ra inang pailikalika ta neni ki kaamos nein Ka pamten nein ta imid ki na ringaringay nein ka araraway ki kaawlung Ka pakairang ki lici ki pahibalayen ka pahuirang nein pahupat ta na papitpit ki kulamux nein Ka kamawen nein ta itungada mirung tu pilailaixen ki taul apa ki ituuroen tu pawisasalan Ta pasirariuen apa tu panax ka pakoisaal tin ta pananangen apa ki kaawlung Rabbi Rabbi Imumi ra ina pananangay Rabbi ra saat ta tamamatautaux imumian ka ti Christus ka imdayaw kamu taiapapara ta imumi Ka asi mumi raramaaw ta timamang tu nai alay ka saat ta Raraman umi ka ayatunun ki vulum Ka asi kamu pananangay tamamatautaux alay ka saat ta tamamatautaux imumian ka ti Christus Ra timamang ta siuro tu kairangen ki kidi imumian teni ta pairungaw mumi Ka timamang ta pumado pukairangen ki kidi tinian anata purarimay da timamang ta purarima ki kidi tinian pumado anata pukairangay da Ra anay imumi ka makoisasulat ki Fariseen apa ka paninien ki rix ki su Ilban umi ki kaawlung ta paisasuan ki tunun ki vulum alay ka asi kamu murbo timamang apa ka ina urbo asi mumi hahayen paurbo ta neni Anay imumi ka makusasulat ki Fariseen apa ka paninien ki rix ki su Alay ka kanen umi ta tatalax ki inaina ka ni-kapatayan ki tbung tu hawaten ki haway ki pakudaliadalien makualilid Alay ki ana pakivalayay mumi ta siuro makdung ka dingdingen Anay imumi ka makusasulat ki Fariseen apa ka paninien ki rix ki su Ka tawritung kamu ki vaung ki purupurux pu tau ki vaaw ka Joden ka ru niputauen pualak kamu tinian ki alak ki kalawawan pupohal pusaun imumian da Anay imumi ka tamadilux ka mavuta ka kma Du timamang ta sawlkitalato ki su saw-Kuva ki tatamden ki Alid ka nino ta ana ra timamang ta sawlkitalato saw-kim ka tu Kuva ki tatamden ki Alid nda kawitingay ta ti ana Imumi ka marinxaw ka mavuta kamang ta masaun mangal ki kidi kim kawa Kuva kawa ka papani ki kim tu tatamden ki Alid Ka ru sawlkitalato ki su ta timamang ki itukuan ki pxikan ka nino ta ana ra timamang ta sawlkitalato ki na papa ka nipuhalapen ka kawitingay ta teni Imumi ka marinxau ka mavuta nda kamang masaun na kairangen ki kidi na papa kawa itukuan kawa ki papxikan ka papani ki na papa tu tatamden ki Alid Anata timamang ta sawlkud ki su ki itukuan ki papxikan sawlikden tin ki ana kamamang apa ka atahalapenato hina Ka timamang ta sawlkud ki su saw-Kuva ki tatamden ki Alid sawlikden tin ki ana tinian apa ka itukakua hina Ka timamang ta sawlkud ki tunun ki vulum sawlikden tin ki iraraungen ki Alid tinian apa ka taaraung hina Anay imumi ka makusasulat ki Fariseen apa ka paninien ki rix ki su pia kamu ki atax ka sat kitian ki Munte ki dille ki komin apa ka asi mumi pamten ta siuro irang tu tatuko ata ta dungdungen kaharuman ki kashutan ki nipatawmsingen Nda kidi ka pamtaw ta ata ka asi inangay ta ana Tamadilux ka mavuta pasasakden umi ta rikux ka rihalen umi ta luang ka Kemel Anai imumi ka makusasulat ki Fariseen apa ka paninien ki rix ki su pakakuptix-n-umi ta haux ka itan ki tangia apa tu halap ra turbo matmuy ta ana ki turinuxan ki asi katiktikan ki rix Fariseus ka mavuta kaw pasiuroaw pakakuptix ta aturbo ki haux ka iten ki tangi-apa alay ka pakakuptixayl apa ta atuhalap Anay imumi ka makusasulat ki Fariseen apa ka paninien ki rix ki su ka papimakaulaulen kamu ki ravaravak ka taapuxen ka mahaway matabung tu halap ra matmuy turbo ki tural ki patay ki kamamang ki kavusuken Kma-kamu-hina mahaway matiktik ki kaawlung tu halap ra matmuy kamu turbo ki pukakaihalapen ki katukulan Anay imumi ka makusasulat ki Fariseen apa ka paninien ki rix ki su ka pairingay-n-umi ta ravaravak ki na tamamataitan ka paitabung-n-umi ta tihalongan ki pahibalayen ki tau ka na matiktik Ka kma-kamu-hina Hairu ina kame akume-ato tu kidi ki wai ki ramu ian ina kame akusiato ki sawsaalan tu amax ki na tamamataitan Kma-hina xmail kamu mataiduma imumian mamado ka na alalak kamu nein ka nipakapatay ki na tamamataitan Imumi ta putmuy ki rarpungan ki na mamumuan umi Imumi ka vulay ka nikubkub ki tpung ilipta kamu mama-ki-mang ki pakuavavaxan ki kalawhawan Alay ki ana kitay padadingien au kamu ta tamamataitan ta makusasing ki makusasulat apa ka pakapataya kamu ki raruma punavavarax apa neinian ka patawbawrixa kamu smaplat ki raruma tu pawisasaal-n-umi ka kmudiluxa kamu neinian tu awmaawma Alay ka muhalapa imumian ta imid ki na amax ka matiktik ka niududoen tu nai na amax ti Abel ka na matiktik tu kidi apa ki na amax ti Zagharias ka na alak ti Barachias ka nilpux-n-umi tu tukad ki Kuva ki tatamden ki Alid ki itukuan ki papxikan Mising kun au kamu ka iru-a ta mamang kata muhalap ki kavuivuilan kana Jerusalem Jerusalem ka lpux kaw ki tamamataitan ka takasisit kaw ki na vato ki padadingien paukua imhuan Nimawapinan ta nikamuyen au papaawlulud ki alalak uhu mama ki tauka ka papaawalud ki pipiu tin tu paparil tin ra asi kamu nihmahayato Kitay paitukuaaw imumian ta talax umi ka niubulbulen Ka pasusuen au kamu Asi kamu kmitaa iauan siawx ki kidi hnin tu kidi apa kana ka pasusuay mumi Pakariangay lmulux ta teni kana ka irarurua tu nanang ki Mairang Ka ru samamala ta ti Jesus nidmarang ki Kuva ki tatamden ki Alid ka niirua tinian ta patatautauxan tin tu pakitaay tinian ki nipaitalax ki Kuva ki tatamden ki Alid Ka nikma ta ti Jesus neinian Asi mumi kawa ararawen ta mamang kata Mising kun au kamu Asi paitukuaay hia ta sasasat ka vato paituhalap ki vato ka ruma ka asi taktakaw Iru ka mirung ta teni tu vukin ka makavavua ki imax nimukua tu snax tinian ta patatautauxan ka nikma Vanananay kame manoalato ki kidi ta mamang kata ka kamangalato ta pukidien ki kaananung uhu ki sakahan salimulimu apa ki idarinuxan Iru ka mataivli ta ti Jesus nikma neinian Kitay ka asi patawrahaya ta timamang imumian Ka mabatung ta iru-a tu nanang au ka kmaa Ti iau ta ti Christus ka patawrahayaw nein ta tau ka madax Ka ilingixaw mumi ta pasasitan ki ikalauakauen apa ki pasasitan Kmita ka asia kamu ru paukiapen ka kidiato ka pavutaw ta mamang kata ra ausi apa ki limulimu Ka apita ta tau muduma ki tau ta paisasuan apa makuduma ki paisasuan ka iru-a ki kaxangayan ki pismamurangen ki ninux tu manini ki itukuaan Nda kamamang kata dik ka nawnamu ki paialalamen tu kidi kana paatununa imumian tu sasamkan ka pakapataya imumian ka aasaw kamu ki imid ki tautau alay ki nanang au Ka tu kidi kana pakavarawaw ta madadax ki vual ka mapaavlivlia mapaamado mapaatunutunun ka makavlivlia makamado makavahihir neinian Ka apita ta mabatung ka asi dlix ka tamamataitan ka patawrahayaw nein ta madadax ki tau Ka alay apa ki pakawtapangaw ta katukulan ka hiupay ki vaango ki madadax ki tau Ka timamang ta itutaraawx tu limu apa pakariangaw ta kma-hina Ka patasasuay ta xaxnaw ka mariang kana ki paisasuan tu imid ki itukakuaan ki nai tu pataixailen ki imid ki tautau ka Haidang anata iru-a ta limulimu Iru ka kitay mumi ta kakariskawsen ki niubulbulen ka nipasusuen ti Daniel ka na tamamataitan tu itukuaan ka nipuni tu tatamden ki Alid nda umxailato ki tamakting Tu kidi kana na mamang ta tu Judea da ilipta pubavukin Na mamang ta ayaapang ka asi murarim ki araay tin ki mamang tu talax tin Ka ayauma apa nda asi salikuxa ki araay tin ki kulamux Anay imumi ka inaina ka mavui ka pauho tu wai kana Nda makualilida ka asi pavutaw ta iliptay mumi ru amixan ru wai lava ka paihababan Ka iru-a du ana ta sasamkan ki bulbulen ka maluaf irang ka niausi ki kma-hina siawx ki kidi ki nawnamu ki nai tu kidi apa hnin ka ausial apa du rumang Ka ru ina papakipuen ta kidi ki wai asi pakariangaw ta kamamang ka vaat ra alay ki niperi papakipuay ta wai kana Tu kidi kana ru mataikmaa-hina lava ta timamang ki su imumian Kitay tu hia ta ti Christus tu hina lava ina tnamsing da Ka apita ta mabatung ka sux-Christus ka suxtatamamataitan ka pamta ki pukakidien ka irang ki na ringay apa ki urinxawen km-apa-hina ka patawrahayaw nein ru ilpuxen ta niperi da Kitay nipataitanen au kamu ra Ka tu pataikma-hinaay nein ki su imumian Kitay ayapulax ta teni ina tpapanax Kitay ayalaf ta teni turbo ina tnamsing Nda mama ka maka-raya ta rikat ka maramax tu kidi apa ki taaraur da kmal-apa-hina ta iruay ki Alak ki kaawlung Ka tumamang ta na koulaw pawaklaklay tu hina ta akay Ka madis siawxh ki sasamken ki ubulbulen ki wai kana karimdimay ta wai ka asi matikanaxa ta vural ka muaringa maka-vulum ta atatalingay ka pakilikalikaay ta kailxen ki tunun ki vuluvulum Ka tu kidi ki ana mupanaxa ta pukidien ki Alak ki kaawlung tu vulum ka tmangitangia du ana ta imdayaw ki kavuivuilan ki nai ka kmitaa ki Alak ki kaawlung du irua tu purararay ki vulum tu kailxen ki kairangen ki kidi ka maluaf Ka padingiay tin ta tamaxnaw tin ki yup ki oni apa ka irang ka papakoilalaua ki niperi tin ki paxpat ki nipakakuaan ki varevare na soetunun ki vuluvulum tu kidi apa ki limulimu ki ana Ka madaama mumxa ki paranax ka lakawungen ki pamikaulaulan Iru ka maawkna ta pehil tin ka musurax ta hapa tin kalang-n-umi ka ayahili ta daawlang Km-apa-hina ta imumi iru kitay mumi ta mamang kata kalangaw mumi ka ayatuk ayangataf ta ana Mising kun au kamu asi maliawraxa ta kavuilan kata ka pakahanato pamut imdayaw kamamang kana Maliawraxa ta vulum ki nai ra asi maliawraxa ta kasuen au Ra kidi ki wai ki talay apa kana asi mumxa ta timamang asi apa ta tamaxnaw ka tu tunun ki vulum dik ka Raraman au tu sat Ka mama ki na wai ti Noe kmal-apa-hina ta iruay ki Alak ki kaawlung Nda mama ka kma-hina ki kidi du ausi apa ta vaha ka irang ka nimavok nimit niputbung nipaputbung ta neni tu kidi apa ki wai kana ka niurbo ti Noe tu sato ka nipaiavang Ka asi nein nikalang tu kidi apa kana ka irua ta vaha ka irang ka nimaawimid maawmia neinian kmal-apa-hina ta iruay ki Alak ki kaawlung Tu kidi kana ayaumaa ta raruha ki vual ka araaw ta saat ka paitukuaaw ta saat Daruha ka inaina ka mahaltinga tu kahaltingan saat ta araaw saat ta paitukakuaaw Anata mahamaa alay ka asi mumi umxan ta talay ka mano ka iruay ki Mairang umi Nda umxaw ta ana iru niumxan ki taitalax tu suayamen ka papina ta iru-a ta mateliaw ina tin mawaa ina tin asi pakarianay ta talagh tin Alay ki ata nda tmado apa tmanang ta imumi alay ka tu kidi ki talay ka asi mumi habawaten iru-a ta Alak ki kaawlung Anata timang ta kunsia ka mashut ka matalaxkaw ka nipasibavawen ki mairang tin ki sat katalaxan tin alay ki pxaanay neinian ki kanaw tu kidi ka mariang Tamatairiang ta kunsia kana ka kabalayaw ki mairang tin du irua ta mai-kma-hina Mising kun au kamu ka pasibavawa tinian ki imid ki hurup tin Hairu ra matairmira tu tintin tin ta kunsia ka masamuk Malanga irua ta mairang au Ka du maka-nawnamu bukbuk ki kunsia ka talalam tin ka misala mavok musaala mit ki tamait Anata iru-a ta mairang ka tamia ki kunsia kana tu wai ki asi tin amamaten tu kidi apa ki talay ka asi tin umxan Ka pasapiaxa tinian ka paitusaala ki atax tin ki paninien ki rix ki su Tu hinaalato ta tangitangien ki patitingen apa ki walix Tu kidi kana mamaa ta paisasuan ki tunun ki vuluvulum ki saat kitian ki kawinaina ka ru niara nein ta puaawingan nein nitpapanax dmumaduma ki parax ka vaaw Ka rarima ta nein ka matalaxkaw rarima apa ta marinxaw Neni ka marinxaw du niara nein ki puawingan nein asi nein niapara ki imax Ra neni ka matalaxkaw ta nimara ki imax tu sato nein apara ki putaawingan nein Iru ka malanga ta parax ka vaaw nimiimid misorux ka mairipato Iru ka tukad ta awvan nipakulangaxen Kitay irarurua ta parax ka vaaw tpapanaxay dumadumaaw tinian Anata niapit ta imid ki kawinajna kana ka nisiriang simimia ki puaawingan nein Ka marinxaw ta nikma ki matalaxkaw Pxay kame ki imax umi ka miup ta pataawing-n-ian Ra nimataivli ta matalaxaw kma Aasi alay lava ka asi mamsinga imianan imumian apa ta ruma muawroa mukua tu papailan ka pailato ki amumia Iru ka darangen nein paila niirua ta parax ka vaaw ka neni ka nipatawtan nitulam tinian murbo tu ibavawvatuxan mavok ka niilben ta ngataf Siawx niiru-apa ta kawinaina ka raruma kma Mairang mairang awlbay kame Ka du mataivli ta teni nikma Mising kun au kamu ra asi ko kmalang imumian Anata mahamawaa ka asi mumi umxan ta wai ki kidi apa ki talay ka iru-a ta Alak ki kaawlung Ra mama kana ki kaawlung ka du thabula mukua tu pani ki purux nitmataam ki kunsia tin ka nipaatununen tin neinian ki hurup tin Ka nipaarimaen tin ki talenten ki nawnamu nipaaruaen tin ta kararuha nipaasaten tin ta kataturo ta maibuavual na kidi ki pasiriangay tin pasipipiu ka nimadis thabul Ka teni ka niarima ki talenten nidmarang paiasa ki ana ka niputhan ki ririma ka pani Km-apa-hina ta teni ka niaduha niputhan ki ruruha ka pani Ra teni ka niasat mara nidmarang kmari tu nai ka niha tin ta malituk ki mairang tin Ka siawx ki madalia ki kidi niirua ta mairang ki kunsia kana ka nikting tin maisaal neinian Ka teni ka niarima ki talenten nimukua maad ki ririma apa ka pani ki talenten ka nikua tyn Mairang ririma ki talenten ka nipxaen hu iauan kitay ririma apa ka pani ki talenten ka nipusaun ko puthan ki ana Ka nikma tinian ta mairang tin Mamsing kunsia ka mariang ka makidkid nimakidkid kaw tu katitingan ka pasibavawaw mau kaw ki madax Murboa tu karayen ki mairang uhu Ka du mukua ta teni ka niaduha ki talenten nikua tin Mairang duruha ki talenten ta nipxaen hu iauan kitay ruruha apa ki pani ki talenten ka nipusaun ko puthan Ka nikma tinian ta Mairang tin Mamsing kunsia ka mariang ka makidkid Nimakidkid kaw katitingan pasibavawaw mau kaw ki madax Murboa tu karayen ki mairang uhu Ka du mukua ta teni ka niasat ki talent nikua tin Mairang kalangen au kaw ka kaawlung kaw ka maplax ka mayam kaw ki asi mhu na dadiri ka palud kaw ki asi mhu na sasasbux Ka alay ki takut au nidmarang ko hma ki talent oho turbo ki nai kitay akumea kaw ki amhu Ra nimataivli ta mairang tin kma tinian Kunsia ka mate ka manxad kavanaen hu ka mayam ko tu asi mau na dadiri ka palud ko ki asi mau na sasasbux Anata ina mhu pxay ta malituk au ki tamaviri ka du iruato ko nialikux au ta aiau lam ki than Anata hamiaw ta talent kana ka pxaanayto tinian ka akumea ki sat kitian ki talenten Ka veyax ka akumea teni ta pxay ka pudimayl apa ra teni ka ausi araayl apa ta akumea tinian Ka aringanay ta kunsia kana ka saramsam smakitawax tinian tu siuro itutawax ka karimdiman tu hinaalato ta tangitangian ki paitingen apa ki walix Ka ru irualato ta Alak ki kaawlung tu kairangen ki kidi tin imd-apa ki tamaxnaw ka dlix matiktik tulam tinian anata irungay tin tu irarungan ki kairangen ki kidi tin Ka papasaalay tu amax tinian ta imid ki tautau ka papaxpiaxay tin ta neni kana mai tu tavatavax mama ki suayam ka papaxpiax ki yuko ki yu Ka paituualay tin ta yuko ra paituuiay tin ta yu Anata mataikmal-apa-hina ki su ta maisasu ka sibavaw neinian ka itukua tu ual tin Mukua hia ta imumi ka nipakariangen kamu ki su ki rama au tabliato ki paisasuan ka nitanangen imumian na kidi ki nipaitusamdingen ta rarun ki nai Ka nimaxangay ko ka nipakan-n-umi iauan Nimitu ko ka nipait-n-umi iauan Nitaakuaenat-mau ka nipaitatalax-n-umi iauan Nimanana ka nipapakulamux kamu iauan Nimalam ko ka niduoy kamu iauan Niayakuaen au tu sangat ka nimukua kamu iauan Anata mataivlia tinian ta matiktik ka kmaa Mairang nikita-n-ian ka mano imhuan ka maxangay kaw ka nipakan-n-ian imhuan ka maitu kaw ka nipait-n-ian imhuan Ka nikita-n-ian ka mano imhuan ka taakua kaw ka nipaitalax-n-ian imhuan ka manana kaw ka nipapakulamux-n-ian imhuan Nikita-n-ian ka mano imhuan ka maalam kaw ka tu sangat ka niukua-n-ian imhuan Ka mataivlia ta maisasu ka sibavaw matai-kma-hina neinian Mising kun au kamu papinan umi pamut ta ata ki saat ki taiapara au kata ka usising nipamt-n-umi ta ana iauan Anata matai-kmaal-apa-hina ki su neinian ka ituui Dmaranga iauan imumi ka nipakuavavaxen mukua tu apuy ka mikakua midarinux ka nitanangen ki atu-litua ki tamaxnaw apa tin Ka nikaxangayen au ka asi mumi nipakan iauan Niitoen au ka asi-n-umi nipait iauan Nitaakuaen au ka asi-n-umi nipaitalax iauan Nipananaen au ka asi-n-umi nipapakulamux iauan Nikaalamen au ka niitukuaen au tu sangat ka asi mumi nikitan iauan Anata mataivlia ta neni tinian matai-kma-hina Mairang mano ka nikita-n-ian imhuan ka maxangay ka maito ka taakua ka manana ka maalam ka tu sangat lava ka asi mian niilixen pilailaix imhuan Anata mataivlia ta teni ki su neinian Mising kun au kamu ra Papinan umi asi pamut ta ana ki saat ki usising kata asi apa mumi nipamten ta ata iauan Ka mukuaa ta neni kata tu paialalamen ka mikakua midarinux ra neni ka matiktik tu kawaxan ka mikakua midarinux Ka nipamten du ni-pataikahan ti Jesus matailimulimu ki su kata ka nikma ki patatautauxan tin Kavana-n-umi ka ruruha apa ki wai muvatuxa ki halidaawan ka paatununay ta Alak ki kaawlung tu punavavaraxay tinian Anata nimawisaal ta sibavaw ka tamapxik ta makusasulat ki mamumu apa ki tau tu laf ki dadilo ka sibavaw ka ti Kajafas ta nanang tin Ka nikmiim ki su ka turungaw nein ki sivanavanan ta ti Jesus ka pakapatayawl apa ta teni Ka nikma ta neni Asi tu uvavatuxan alay ka ausia ki kavarutivutan ki tau Ka ru ayakua ta ti Jesus tu Bethanien tu talax ti Simon ka utaumenato ki Leproos Niirua tinian ta ina ka maikua ki vato ka pule ka rukul ka aku-rapul ka uhang ki angal ka nirudo tin ta ana masihalap ki vungo tin tu irarungen tin tu avokan Iru ka kakitan ta ana ki patatautauxan tin uhang nimaidingit ta neni kun Kaumang ta ataninoan kata Ka ina patuilpux papaila tu uhang ki angal ta rapul kata papxaanay ta than tin ki tau ka malimuk Ra tu umxan ti Jesus ta ata nikma neinian Kaumang ka pakahimko-n-umi ta ina kata Ka mariang ta na ringay tin iauan da Ka mikakua akume-a kamu ki malimuk ayakua imumian ra ausia kamu mikakua iauan Nda iru ka nirudo tin ta rapul kata tu vual au nipamten tin ta ana tu sitanen ki ravakay iauan Mising kun au kamu tumang ka patasasuay ta xaxnaw kata ka mariang tu imid ki nai pasusuayl apa hina ta mamang ka na ringay tin tu hibavalayen tinian Tu kidi kana nidmarang ta saat ki sat kitian ab ki ruha kana ka ti Judas Iskarioth ta nanang tin ka nimukua ki sibavaw ka tamapxik Kma Mang ta pxaany mumi iauan ka paatununay mau tinian imumian Ka nisikidien nein tinian turo kitian ki malituk Ka na kidi kana nihauaten tin ta kidi ka mariang ka manono ka paatununanay tin tinian Ka tu nawnamu ki wai ka asi nipaiapingit ta paul niirua ta patatautauxan ti Jesus ka nikun nein tinian Tumang ta kamuyen hu ka tanangaw mian imhuan pakan ki yuko ki Halidaawen Ka nikma ta teni Ukuaaw tu awma kana ti anoan ka bana tinian Na su ki matatautaux tu tuk ta kidi au kkuaa ko kman imhuan ki yuko ki Halidaawen lam ki patatautauxen au Ka nimaiamut ta patatautauxan mama ki na siatautaux ti Jesus neinian ka nipatawtan nein ta yuko ki Halidaawen Iru ka madungato niklam mairung ki sat kitian ab ki ruha Iru ka kanen nein anata nikma ta teni Mising kun au kamu ka saat imumian ta sivanavanaa iauan Ka ru uhang ta neni mivavulas nimatainawnamu ta maibuavual neinian matai-kma-hina tinian Ti iau kawa Mairang Ka nimataivli ta teni kma Teni ka smilam iauan dmauk ki rima tin tu tangia teni ta sivanavanaa iauan Umaato ka dmarang ta Alak ki kaawlung mama ki nisulatenato tinian ra anay ki tau kana ka sivanavanaa ki Alak ki kaawlung ina mariang tinian ru asi nipaialaken ta kaawlung kana ka ti Judas ka sivanavana tinian ta nimataivli kma Ti iau kawa Rabbi Nikma ta teni tinian Patairukenato mhu Iru ka maikakan ta neni nimawx ta ti Jesus ki paul ka ru nimakuvli makualilid nipipi tin ka nipxan tin ki patatautauxan tin ta ata ka nikma Araw kanaw ata ta vual au Ka ru niawx tin ta haux ka aiten ka ru nipakuvli tin makualilid nipxen tin neinian ta ata kma Hutmukaw mumi tu haux ki ata Ka ata ta amax au ta amax ki sikavaxen ka vaaw ka tiriaw alay ki mabatung tu ataninoan ki varaw Ka pasusuen au kamu ka asi mau itaw na kidi hnin ki na vua kata ki ngara ki karawmatax tu kidi apa ki wai kana ru hubaawaw mau mit ta ata hmulam imumian tu paisasuan ki raraman au Iru ka takakahan nein ta takaluluxan nitpapanax ta neni mukua tu vukin ka makavavua ki aku-imax Anata nikma ta ti Jesus neinian Pakaimdaw kamu pakavaraw ki awvan kata Alay ka nisasulaten Apdaw mau ta suayam ka papaiavoakaw ta yuko ki yuax Iru ka hkahaalato ko apit turouroa ko imumian mukua tu Galileen Ra nimataivli ta ti Petrus kma tinian Maita ru pakaimdaw ta neni pakavaraw alay imhuan mikakua ko asi pakavarawaw ta ti iau Nikma ta ti Jesus tinian Mising kun au kaw ka tu awvan kata du asi apa muni ta tauka ka tturulay mhu rmau iauan Nikma ta ti Petrus tinian Maita ru pislalam apa mau kaw mapatay asi ko rmaua imhuan Ka km-apa-hina ki su ta imid ki patatautauxan Anata nitulam neinian ta ti Jesus mukua tu itukakuaan ka pananangen Gethsemane ka nikma ki patatautauxan Mirunga hia tu kidi ki ukuaay mau hina makualilid Iru ka patupara tinian ti Petrusan ki raruha apa ka na alalak ti Zebedeus nimanawnamu mavulas maluaf apa mahimko ta teni Anata nikma ta teni neinian Mataraawx mavulas ta vati au tu kidi ki kapatayan itukua hia mahamawaa itulam iauan Iru ka niukakukua tin nimaxakup ki vlung tin ka nimakualilid kma Rama au hairu ka ilpuxen pahaliawraxa iauan ki haux kata ka aitan Nda asi mama ki kamuyen au ra mam-apa ki kamuyen hu Ka nimukua ta teni ki patatautauxan ka nikmabalay neinian ka mairip ka nikma ti Petrusan Mauro kamu kawa mahamawa tulam iauan sasat ki talay Nda mahamawaa makualilida ka asi mumi ukuaay tu rpungan Masorol ta yupan ra asi masakit ta vaat Mila tu kararuha du ukun tin nimakualilid kma Rama au hairu asi malipux maliawrax iauan ta haux kata ka aiten du asi mau huuroen mit nda paamtawto ta kamuyen hu Ka du mukua ta teni mila kmabalay neinian ka mairip alay ka uhang marisix ta mata nein Ka du paikakua neinian niukun tin mila ka nimakualilid tu kataturo mataila teni ki su ra Anata nimukua ta teni ki patatautauxan tin kma neinian Smasinipa smakilikux ki mangahar paihababa Kitay matukato ta kidi ki talay ka paatununaw ta Alak ki kaawlung tu rima ki tamakavaraw Matimawaa apit ukuaay mita kitay mutukato ta simhamha iauan Iru ka masusu apa ta teni kitay Niirua ta ti Judas ka saat ki sat kitian ab ki ruha ka tulam tinian ta kalauan ka irang ka maikua ki tiraw ki vavuvukbuk ka nipadingien ki tamapxik ka sibavaw ki mamumu apa ki tau Ka teni ka sivanavana tinian nipukidi neinian kma Teni ka baixaw mau teni ta ti ana tmurunga tinian Ka madis du mukua ti Jesusan nikun tin Tabe Rabbi ka nibaix tinian Ra nikma ta ti Jesus tinian Diu uamang kaw hia Anata du nimutuk ta neni nipatkua ki rima ti Jesusan ka nitmurung apa tinian Ka kitay sasat neinian ka tulam ti Jesusan du nisikix ki rima nilmuxut ki tiraw tin ka nirmad ki kunsia ki dadilo tubo ki tangira tin Anata nikma ta ti Jesus tinian Pulikuxaw pukarulung ta tiraw uhu alay ka na mamang ta mara ki tiraw sidadaw pakapatay ta neni ki tiraw Paxdimdimen hu lava ka asi ko makulpux makualilid hnin ki Raraman au ka patulama ta teni iauan masaun madax ki sat kitian ab ki ruha ki Legioenen ki tamaxnaw Nda pavutaw mama-ki-mang ta na sasulat ka kma ka pamtanay kma-hina ta mamang kata Tu kidi ki talay kata nikma ta ti Jesus ki kalauan Ni tpapanax kamu mama ki muku-a ki tamalpux ki tiraw ki vavuvukbuk alay ki turungaw mumi iauan waii nimisaal ko mirung imumian matatautaux tu Kuva ki tatamden ki Alid ka asi kamu nitmurung iauan Ra nipamten ta mamang kata alay ka pavutawlato ta na sasulat ki tamamataitan da Tu kidi kana nipuimid ilput ta patatautauxan tin paitukua tinian Neni ka nitmurung ti Jesusan nimad tinian paukua ti Kaifasan ka dadilo ka sibavaw nimawisaal hina ta makusasulat ki mamumu apa Ka niitudalia ituawx tinian ta ti Petrus tu kidi apa ki laf ki dadilo ka ru murboato nimilam mirung ki makua ka kakitaaw tin ta limulimu Ra tamapxik ka sibavaw mamumu ki na pawisasaal-apa ta nikmiim ki su ka pataixailen sihaharang tu duma ti Jesusan alay ki pakapatayaw nein tinian ka asi nein nipakivalayen da Mukuna ka mabatung ta xmail ka sihaharang ka niirua hina asi nein nipakivalayen ki mamang Tu awx da niirua ta raruha ki xmail ka sihaharang ka nikma Teni kata ta nikmakma Kulpuxen au kuta ta Kuva ki tatamden ki Alid ka mailikux mairingay ki ana tu tuturo ki wai Iru ka apit ta dadilo nikma tinian Asi kaw mataivli ki mamang Mang ta xailen nein mataiduma imhuan Ra ti Jesus ta nimaipat ka mataivli ta dadilo nikma tinian Pakariherihe ko matasu imhuan ki Alid ka mawax ka banaa kaw imianan malava ka ti Christus kaw ka Alak ki Alid Nikma ta ti Jesus tinian Nimatairuk kaw Ra kma ko imumian na hninan kata kitay mumi ta Alak ki kaawlung tu irungay tin tu ual ki kailxen ki Alid ru iruaa tu puraray ki vulum Anata nikiit ta dadilo ki pamamien tin kma Nibarix ta teni makutalum ki Alid mangaw mian ta mataixail ka ruma Kitay niilingix-n-umi hnin ta bavarux tin ki Alid Paxmang ta rix umi Ra neni ta nimataivli kma Ohoh mamsing ki pakapapatapatay Anata ni-padipaxan nein tu vlung tin ka ni-bukbuken nein ki na kmud tinian Ka pani ki vual ta nitmaplax tinian tu timi kma Kaidmiru kame kmaixtan Christus ti taplax kaw timang Ka nimimala miraung ta ti Petrus tu tatalaxen ka saat ka kawxina ka pairungen ta niirua tinian kma Nimakoilam apa kaw ta imhu ti Jesusan ka maka-Galilea Ra amax dmau ki tau ka imid kma Asi mau umxan kamang ta su uhu Iru ka mumala ta teni tu tangax nikmita apa tinian ta pani ka ina ka pairungen ka kma neinian ka ayakua hina Teni apa ta na lam ti Jesus ka tai-Nazareth Ka nilala rmau ki su ka na papakakariherihe Asi mau kalangen ta tau Nda matuk ki kidi kana nimukua ta miruko hina ka nikma ti Petrusan Mising imhu ta na lam apa nein nda pakalang kaw ki ingaw uhu Anata nimanawnamu makuavavax tinian pakariherihe apa ki su Asi mau kalangen ta tau Ka nitmatuk muni ta tauka ka nihmibalay ta ti Petrus ki na su ti Jesus ka nikma tinian Tu uro ki uniay ki tauka sawturula kaw rmau iauan Ka ru nisamamala ni-anum ki rix tin ni-tmangitangiato Iru ka madamaato nikmiim ki su ta sibavaw ka tamapxik ki mamumu apa ki tau sadaduma ti Jesusan tu pakapatayanay tinian Ka ru nibaut tinian niad nein padarang ka nipaatunun tinian ti Pontius Pilitus ka taisu ki purux Anata nikavulasen ti Judas ka nisivanavanaato tinian ru kitan tin ka dungdungenato ta teni nialikux tin mad ki tuturo kitian ki malituk ki sibavaw ka tamapxik ki mamumu apa ra Kma Nimavaraw ko ki sivanavanan ta amax ka matiktik Ra nikma ta neni Mangaw mian Imhu ta kmitaa Iru ka niaring tin ta malituk smakikua tu Kuva ki tatamden ki Alid nidmarangato ra iru ka ukun nimawsaid Iru ka awxen ki sibavaw ka tamapxik ta malituk nikun nein Asi hahayen ka sasitay ta ana tu pukakuan ki nipapxikan alay ka na kidi ki asa ki amax ta ana ra Iru ka makikaha kmiim ki su nipaila nein ki ana ta uma ki tamatulu ki rangi tu raravakay ki taakua neinian Ka alay ki ana na pananangen ta uma kana uma ki amax tu kidi apa ki wai hnin Anata nipafte ta na susu ki tamamataitan ka ti Jeremias ka nikun tin Ka niawx nein turo kitian ki malituk ta angal ka kidi ki na alalak ti Israel ki nisikidien nein Ka nipxan nein ta ana alay ki uma ki tmatulu ki rangi tu akuaan ki nisikidien ti JEHOVA iauan Ka niituduma mituko ta ti Jesus ki taisu ki purux ka nitmalix ta taisu kma Maisasu kaw kawa ka sibavaw ki Joden Nikma ta ti Jesus tinian Patairuken hu Ka tu patbarawen tinian ki sibavaw ka tamapxik ki mamumu apa asi tin pataivlien ta mamang Anata nikma ta ti Pilatus tinian Asi kaw milingix papina ta pataixail nein sadaduma imhuan Ra asi nipataivlien tin ki sasasat ki su tinian kma-hina ka uhang nimurinxau ta taisu Ka na kidi ki kadaamen tu uvavatuxan ka asatay maawmia ki taisu ta nipusangat ki makoilalaulau timamang lava ka kamuyen nein da Ka niakumea nein tu kidi kana saat ki vautenato ka mamax ki varaw ka nisakinanangen ti Barabbas Iru ka nipapawisaal ta neni nikma ta ti Pilatus neinian Timang ta kamuy-n-umi ka awmiaw mau kamou ti Barabbas kawa ti Jesus kawa ka siua ti Christus Ra kavanan tin ka nipaatunun ta neni tinian alay ki niaasen tinian Iru ka mirung ta teni tu irarungan ki awpapanaxen nimadingi ta kayan tin pakavana tinian ka kmakua Ina umamang ki Matiktik kana nda madax ta nitubxen au hnin ki awvan kata tu maling alay tinian Ra nipataumxa ta sibavaw ka tamapxik ki mamumu apa ki makoilalaulau ka tumimiaw nein ta ti Barabbas papakapatay ti Jesusan Ka nimataivli ta taisu ki purux kma neinian Timang ki raruha kata ta kamuy-n-umi ka awmiaw mau kamu Ka nikma ta neni Ti Barabbas Nikma ta ti Pilatus neinian Mangawlat-mau ta ti Jesus ka siua ti Christus Nikmaibeyaveyax tinian Nda punavavaraxaw Ra nikma ta taisu ki purux Kamang ta na varaw tin Ka pakusaun nein makutun kma Papunavavaraxaw Iru ka hmawat ta ti Pilatus ka asi tin pakasaunen milix ra nipakasaunen apa ta karakarakan niawx tin ta ralum ka nimadinaw ki rima tu amax ki makoisasal ka nikun tin Ausi ko ki varaw ki paputatirien ki amax ki matiktik kata Hmawata ta imumi ra Ka nimataivli ta makoitatmuk ka tau Amax tin ta muhalapa imianan ki alalak apa mian Anata niawmien tin paakua neinian ta ti Barabbas iru ka nismaplat ti Jesusan nipaatunun tu punavavaraxay tinian Anata nipatulam ta tamamasit ki taisu ki purux ti Jesusan paukua tinian tu kairangen ki papamamaxan ka nipapawitmuk nein papawisal tinian ta makoitatmuk ki sat kailillan Iru ka niawmien nein ta pamien tin nipapakuvar ta neni tinian ki kuvar ka mama ki apuy ka patax Iru ka nitinun nein ta sakiru ka na adum nipakabungoen nein tinian ta ata pukua ki angto apa tu rima ka ual tin ka ru matalikurux tu duma tinian nibilavila tinian kma Tabe maisasu ka sibavaw ki Joden Ka ru nimadipax tinian niara nein ta angto ka nivlat tu vungo tin Iru ka nibilavila tinian niawmien nein ta kuvar ka nipapakulamux nein ki nipamamien tin ka niad nein tu punavavaraxay tinian Iru ka tpapanax nikabalay nein ta vual ka maka-Cyrenen ka ti Simon ki nanang ka ni ixarayen nein paaval ki navavavarax tin Iru ka iruato tu itukuaan ka pananangenato Golgotha ka siua itukuaan ki toktok Nipait tinian ki mapingit ka nihurad ki parno iru ka nikdimanen tin niinang mit Iru ka nipunavavarax tinian nipatatax nein ta nipamamien ki na pakiaw alay ka pavutaw ta na su ki tamamataitan Nimaisaal matatax ta neni ki pamamien au ka nipakiaw alay ki kulamux au Ka du mirung nikmading tu hina tinian Ka nipukuaan nein puvavaw ki vungo tin ta na sasulat ki nialayen patbaraw tinian Ti ata ta ti Jesus ka Maisasu ka Sibavaw ki Joden Tu kidi kana nipulamen tinian punavavarax ta raruha ki tamalpux tu ual ta sasat tu ui ta sasat Ra neni ka hmarivat nimakuavavax tinian bikbik ki vungo nein Kma Imhu ka kuta kaw ki Kuva ki tatamden ki Alid ka mairingay ki ana mailikux tu tuturo ki wai nda maawmado hmamia imhuan Hairu Alak kaw ki Alid murarima ki navavarax Makaulaula kma-hina ta sibavaw ka tamapxik ki makusasulat ki mamumu ki Fariseen apa du bilavila nikma ta neni Pani ki vual ta nihamian tin ra asi maawlpux maawmado hmamia tinian Hairu maisasu ka sibavaw ta teni ki Israel nda murarima hnin ta teni ki navavarax ka tnamsinga kame tinian Nimashut ki rix ki Alid nda hamiaw tin hnin tinian hairu akumuy tinian ta teni Ku nikma ta teni Alak ko ki Alid ti iau Ka teni ki ata nipawnanay tinian ta tamalpux ka nipulamenato punavavarax tinian Ka na kidi ki kaanum ki talay niirua ta karimdiman tu mitatmuk ki nai tu kidi apa ki kamamatuda ki talay Ka mahivatato ki kamamatuda ki talay nimakulangax ta ti Jesus ki ingaw ka irang kma Eli Eli Lama-Sabaghthani ka ina akuaanay Alid au Alid au kaumang ka nidmarang kaw paitusat iauan Ka raruma ka mituko hina ru ilinxen nein ta ata ta nikma Tmataam ti Eliasan ta ti ata Ka madis saat neinian ta nisium mara ki na vadiu ka mama ki purut ka ru niputmuyen tin ki mapingit ni maliritung malivit ki na angto ka nipait tinian Ra nikma ta raruma Osayto kitay mita malava ka iru-a ta ti Elias hmamia tinian Ka du mila makulix ki ingaw ka irang ta ti Jesus nimitaraawx ki hinawa Ka kitay nipapuduha ta varit ka kuvar ki Kuva ki tatamden ki Alid makavavaw tu kidi apa ka tu rarim ka nininux ta nai ka nimawasas ta vato Ka ni-mutiax ta ravaravak ka madax ki vual ki madlix matiktik ka nimairip ta nipaapitenato Ka ru nitpapanaxen nein makarbo ki ravaravak siawx ki nipatimaaan paapit tinian niiirua ta neni tu awma ka nipaituni tu tatamden ki Alid ka nimupanax tu amax ki mabatung ki vual Ra maisasu ki sat kaatuxan neni apa ka kmasaal tinian kmading ti Jesusan ru kitan nein ta ninux kamamang apa ka nipamten uhang nimatakut kma Mising Alak ki Alid ta ti ana Ka niayakua hina ta inaina ka mabatung matawtawax mararaw ka nisiaux ti Jesusan maka-Galilea alay ka pilailaiay nein tinian Ka ayatamawx neinian ta ti Maria Magdalena ta ti Maria ka rarenan ti Jakobus ti Joses apa ki rarenan apa ki alalak ka paparax ti Zebedeus Iru ka madungato niirua ta vual ka mavangay ka maka-Arimathea ka ti Josef ki nanang ka patatautauxan apa ti Jesus Teni ta nimukua ti Pilatusan ka nitumimien tin ta vuel ti Jesus Anata nimadingi ta ti Pilatus ka paalikuxay ta vual Iru ka aran ti Josef ta vuel nitupu tin ta ana ki ait ka makuptix ka palipix Ka niatakuaan tin ta ana tu ravak tin ka vaaw ka nikutaan tin tu vato iru ka nirikilen tin ta vato ka irang tu ngataf ki ravak nidmarang ta teni Ka niayakua hina ta ti Maria Magdalena ti Maria apa ka saat ka mirung ta neni tu dimit ki ravak Ra tu sasat apa ki wai ka siawx ki sitatanangen nimawisaal ta sibavaw ka tamapxik ki Fariseen apa ti Pilatusan Kma Mairang hibalay-n-ian ka nimatai-kma-hina ki su ta tamapatawrahay ki ana ka mawax apa ta teni apitaw mau siawx ki tuturo ki wai Padingiaw hnin papaawsaun kmading ta ravak tu kidi ki kataturo ki wai alay ka asi lava iru-a ta patatautauxan tin du awvanan hauzung tinian ka matai-kmaa-hina ki tau Nipatimaaan paapit ki nikapatayan ka kma-hina masaunalato mate ta tawrahayen ka siawx ki nisiuroato Ra nikma neinian ta ti Pilatus Akumea kamu ki kmakading ukuaaw papawsaunawto ki ana mama ki kavana-n-umi Iru ka dmarang ta neni nipapawsaunen nein ki kmakading ta ravak ru nipukahan nein putapuyu pukidi ta vato Ka tu lalat siawx ki wai ki paihababan ru minawnamu bavarax du nawnamualato ta wai ki kpta niirua ta ti Maria Magdalena ti Maria apa ka saat tu araraway nein ta ravak Ka kitay niirua ta ninux ka irang da tamaxnaw ki Mairang ka muraim maka-tunun ta niirua ka nirikilen tin ta vato putawax ki ngataf ka nimirung ta teni mihalap ki ana Ka haway tin ta makaula ki rikat ka pamamien tin ta mapule mama ki awla ka maparukapok Ka alay ki takut tinian nimawavawvawx ta kmakading ka mama ki patay ta neni Ra du mataivli ta tamaxnaw nikma ki inaina ina matakut ta imumi ka kavanaen au ka kmiim kamu ti Jesusan ka nipunavavaraxenato Ausi ta teni hia nipatimawaxan ta teni paapit mama ki na su tin Mukua hia kitay ta itukuaan ki nikalalikuen ki Mairang Ka ukua madis vanavana ki patatautauxan tin ka nipatimawaxan paapit ki nikapatayan ka kitay siurouro ta teni imumian mukua tu Galilea tu hina kitay mumi ta teni Kitay pataikahanat-mau imumian Iru ka madis tpapanaxen nein ki ravak tu katakutan ki karayen apa ka irang nisium ta neni alay ki xnawen ki ata ki patatautauxan tin Iru ka dmarang ta neni alay ki xnawen ki patatautauxan tin Kitay nimawakla neinian ta ti Jesus kma Tabe marayato iru ka mukua ta neni nipaikuaan nein ta rapal tin makualilid tinian Anata nikma ta ti Jesus tinian Ina matakut ukuaato xnaw ki taiapapara au ka sakakuay nein mukua Galilea ka tu hina kmitaa ta neni iauan Iru ka dmarang ta neni kitay ta ruma ki kmakading nimawawma ta neni ka niimden nein xnaw ki tamapxik ka sibavaw ta kamamang ka nipamtenato ra Iru ka mawisaalato ki mamumu ka nikiimen nein ta su nipaatapangen nein ta malituk ki vual ka tamamasit Kma Matai-kma-hina ki su ta imumi ka niirua ka awvanan ta patatautauxan tin ka nihauzung tinian tu irpa-n-ian Hairu ka ilingxay ki taisu ki purux ta ana dmaudaloa kame tinian ka ausia kamu ki himko ta imumi Iru ka niara nein ta malituk ni-pamut mama ki nipatautauxen neinian Ka nihmaveyax ta su kana tu tamawx ki Joden tu kidi apa ki wai kata hnin Ra sat kitian ab ki sat ki patatautauxan nithabul mukua tu Galilea tu vukin ka nisikidien ti Jesus neinian Iru ka kmita tinian nimakualilid tinian ta neni ra nipaxdalax apa ki rix ta ruma ra Iru ka mukua muhili ta ti Jesus nipasusuen tin neinian kma Nipxan ko imid ki kailxen tu tunun ki vulum ki nai Anata muku-a makuveyaxa matautaux ki tautau mawlux neinian tu nanang ki Rama ki Alak ki Yupan ka dlix matiktik patautauxay mumi pailix neinian imid ki mamang ka nipakusuen au imumian Ka kitay ayalam ko imumian tu imid ki wai tu kidi ki limulimu ki idarinuxan Amen"]